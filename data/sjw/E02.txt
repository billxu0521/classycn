以上缺柳重茂,以吏曹言啓曰,今此春享大祭,宗廟初獻官領敦寧府事魚有龜,身病猝重,今日隷儀,不得進參,預差行議政府左參贊姜鋧,以義禁府堂上,鞫廳坐起進參云。不得已永寧殿初獻官預差礪原君柱移塡,改付標以入之意,敢啓。傳曰,知道。
傳于李仁復曰,推鞫姑罷。
義禁府啓曰,罪人文有道·朴尙儉等,嚴刑窮問,忍杖不服,情狀尤極兇獰,竝請加刑得情。傳曰,加刑。
李仁復,以備邊司言啓曰,江都年事,在畿甸尤甚,守臣遞易,曠官已久,賙賑之事,一日爲急。而新留守沈壽賢,頃陳辭疏,尙未承批,待批下後,卽爲牌招,使之不多日內辭朝,何如?傳曰,允。
沈樘,以問事郞廳,以鞫廳大臣意啓曰,近來朝綱,漸至解弛,新進怠慢之習,日以益甚。今此鞫獄,何等嚴重,而副司果權益淳,兵曹正郞尹游,稱以身病,累度催促,無意入來。今若依願許遞,任其自便,則此後問事郞廳,必以此爲式,將無仕進之人,不可無警飭之道。權益淳·尹游,竝依定式禁推,何如?傳曰,允。
柳重茂,以禮曹言啓曰,太廟·永昭殿·敬寧殿歲首展謁,例於歲翻後,卽爲取稟。而自上方在諒闇中,不得循例擧行之意,敢啓。傳曰,知道。
上在昌慶宮。停常參·經筵。
下直,玄風縣監李淨。
大妃殿·中宮殿,藥房問安。答曰,知道。
藥房提調韓配夏,右承旨柳重茂啓曰,伏未審夜來,聖體調攝,若何?咳嗽及寢睡不安之節,其有差勝之勢,而頭部微疼,膈間不淸利,水刺厭進,喉乾之候,益有所減乎?大妃殿調攝之候,亦復何如?加減生脈散五貼,當盡於今日,此藥五貼,卽爲劑入,以爲兼進之地,宜當。臣等不勝憂慮,敢來問安。答曰,知道。慈殿症候,與昨一樣,而予之諸症候,與昨別無加減矣。
李仁復啓曰,小臣,鞫廳坐起進去下直,請出推案。傳曰,知道。
朴彙登,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈樘啓曰,判決事魚史衡,除拜累日,尙不出肅,詞訟積滯,委屬可慮,卽爲牌招察任,何如?傳曰,允。
柳重茂啓曰,新除授弘文館修撰李廷濟,時在洪州牧任所,經筵入番事緊,斯速乘馹上來事,下諭,何如?傳曰,允。
朴彙登,以義禁府言啓曰,本府都事李敏好,以罪人押去事,出使遠道,回還尙遠,當此鞫獄方張之日,都事不可不備員,李敏好,令該曹口傳閑官換差,何如?傳曰,允。
吏曹口傳政事,義禁府都事李敏好,司僕寺主簿朴泰謙相換。
義禁府啓曰,罪人文有道·朴尙儉等,加刑嚴問之下,抵頭不服之狀,尤極兇獰,竝請加刑得情。頃日內下藥房諺敎下款,有兩宮人名字,其一,則以兇悖之言,肆然於至嚴至尊之前,其一,則乃締結宦寺者也爲敎。宮人雖已自斃,今此逆宦兩人等處,締結情節,不可不嚴問。朴尙儉取招中,下款乃以二十一日入番,聞同僚傳言爲辭,所謂同僚姓名,使之現告後,一體嚴覈,明施典刑,此兩款,添入於問目中,何如?答曰,依啓。
吏批啓曰,侍從臣父年七十者,每於歲首,該曹抄啓事,曾已定奪矣。侍從臣父年七十人,依定奪別單書入之意,敢啓。傳曰,知道。
有政。判書沈檀陳疏入啓,參議未差,參判金一鏡進,左副承旨朴彙登進。
兵批,判書李光佐未肅拜,參判李台佐病,參議柳鳳徵病,參知李眞望進,左副承旨朴彙登進。
兵批承旨啓曰,判書未肅拜,時無送西,無政事之意,敢啓。傳曰,知道。
吏批啓曰,判書沈檀陳疏入啓,參議未差,小臣獨政未安,何以爲之?敢稟。傳曰,仍爲之。
又啓曰,臺諫闕員,今當差出,而擬望之人乏少,外任竝擬,何如?傳曰,允。
以朴熙晉爲執義,金錫衍爲刑曹判書,李師尹爲工曹佐郞,鄭重海爲義禁府都事,李光佐爲軍器寺提調,權詹爲兼輔德,沈檀爲宗簿寺提調,李光佐爲校書館提調,沈檀爲知經筵,李光佐爲經理廳提調,前府使尹趾慶年七十一,校理尹㝚父,通德郞尹集成年七十,前司書尹植父,已上今加通政。
兵批,無政事。
柳重茂啓曰,初五日,朝參爲之事,命下矣。承旨不可不備員,而都承旨李正臣,陳疏未承批,左承旨金致龍在外,上來遲速,有難預知,何以爲之?敢稟。傳曰,朝參停之事,分付。
政院啓曰,卽者,行司直鄭澔,以家僮來呈一疏,觀其措語,則以慈聖諺敎還爲封入,逆宦之直請正法,爲大臣·廷臣之罪案,而慈旨封還,聖明旣以重事體爲敎,逆宦情節,今方鞫問,則更無可論,而失志傍伺之徒,因此事端,欲售其嫁禍搢紳之計者,用意誠甚叵測。今此鄭澔之疏,亦襲此套,而包得禍心,語尤危險,所當直爲退斥,而係是重臣之疏,不得不捧入之意,敢啓。傳曰,知道。
傳于李仁復曰,鞫廳姑罷。
上在昌德宮。停常參·經筵。
下直,玉江萬戶李葂。
右副承旨李仁復啓曰,小臣,鞫廳坐起進去下直,請出推案。傳曰,知道。
右承旨柳重茂啓曰,今月初五日孝寧殿春享大祭親行時,六承旨皆有差備,不可不備員。而都承旨李正臣,陳疏未承批,左承旨金致龍在外,上來遲速,有未可知,何以爲之?敢稟。傳曰,左承旨改差,在京無故人差出。
又啓曰,左承旨金致龍改差,在京無故人差出事,命下矣。政官卽爲牌招,開政差出,仍卽牌招察任,何如?傳曰,允。
備忘記,傳于朴彙登曰,今下弓矢,玉江萬戶李葂處,給送。
注書尹光益呈辭,代以柳時模爲假注書。
事變假注書任述病,代以朴宗潤爲事變假注書,事變假注書朴宗潤在外,代以吳光運爲事變假注書。
柳重茂啓曰,玉堂闕直,今至累日,事體未安,莫此爲甚。副應敎權詹,副校理洪廷弼·洪萬遇,修撰李夏源·李廷濟,俱在外。只校理尹㝚·尹淳在京,而以疏批未下,不爲行公,不可以此任其闕直,竝卽牌招,以爲入直之地,何如?傳曰,允。
朴彙登啓曰,兵曹判書李光佐,除拜累日,尙不出肅,本兵重任,不宜久曠。日昨疏批雖未下,而此係前職之辭免,則不可以此爲拘,卽爲牌招察任,何如?傳曰,允。
有政。吏批,判書沈檀疏批未下,參判金一鏡牌進,參議未差,右承旨柳重茂進。兵批,判書李光佐未肅拜,參判李台佐病,參議柳鳳徵進,參知李眞望病,左副承旨朴彙登進。
吏批啓曰,判書沈檀,陳疏入啓,參議未差,小臣獨政未安,何以爲之?敢稟。傳曰,仍爲之。
以南就明爲左承旨,蔡彭胤爲襄陽府使,李德壽爲平康縣監,李夏源爲兼司書。
兵批,以金致龍爲副司直。
朴彙登,以備邊司言啓曰,本司有司堂上有闕之代,以兵曹參判李台佐,吏曹參判金一鏡差下,以爲察任之地,何如?傳曰,允。
又啓曰,兵曹判書李光佐,牌招不進,推考傳旨,今方捧入。而本兵事務積滯,誠爲可慮,且例兼禁衛大將,命召傳授,一時爲急,更爲牌招察任,何如?傳曰,允。
南就明啓曰,假注書柳時模,時無職名,依例付軍職,冠帶常仕,何如?傳曰,允。
以校理尹㝚·尹淳牌不進,罷職傳旨,傳于沈樘曰,推考傳旨捧入。
柳重茂,以侍講院言啓曰,今初五日孝寧殿春享大祭,王世弟亞獻禮時,宮官不可不備員。而輔德金東弼,弼善徐命遇,兼文學尹㝚,司書權益寬,皆方陳疏,未及承批,兼輔德權詹在外,兼司書未差,未承批人員,雖不敢循例請牌,未差之窠,在外人員,合有變通之道,令政院稟旨擧行,何如?傳曰,允。
又啓曰,因侍請院草記,兼官未差之代,在外之員,合有變通之道,令本院稟旨擧行事,允下矣。兼司書,今日政旣已差出,而兼輔德權詹在外,似當有變通之道,何以爲之?敢稟。傳曰,兼輔德改差。
右副承旨李仁復啓曰,禁府郞廳,以鞫廳大臣意來言,初四日,乃春享大祭親祭齋戒,初五日正日,與他齋戒有異,推鞫,何以爲之云,敢啓。傳曰,過齋戒後,爲之。
朴彙登啓曰,兼輔德改差事,命下矣。政官卽爲牌招,開政,何如?傳曰,明日爲之。
又啓曰,明日開政事,命下。而明日,春享大祭齋戒相値,在前如此之時,亦有開政之例,何以爲之?敢稟。傳曰,今已夜深,明日爲之。
又啓曰,問事郞廳,以鞫廳大臣意啓曰,問事郞廳權益淳·尹游等,以稱病不進,禁推蒙放之後,累度催促,略不動念,終不仕進。今日國綱,雖曰頹弛,揆以分義,安敢乃爾?不可無別樣懲勵之道。權益淳·尹游,竝罷職,其代,以副司果李顯章·尹心衡差下,使之參鞫,而問事郞廳金礪,連日仕進矣。自昨謂有親病,終不入來,雖有一時親病,鞫獄事體,至嚴且重,亦可以往來將護,姑先推考警責,使之進參於鞫坐,何如?傳曰,允。
傳于李仁復曰,推鞫姑罷。
鞫廳啓曰,觀此罪人文有道·朴尙儉等,加刑訊問之下,忍杖不服,尤極兇獰,締結內人一款,以千萬曖昧,多所發明,竝請加刑得情。罪人朴尙儉處傳言內官,使之指名現告,則乃以金夢祥·朴贊文現告,此兩人罪狀,亦係上誣兩宮,罪關不道,竝請拿問。答曰,依啓。
右副承旨李仁復疏曰,伏以今此初五日孝寧殿春享大祭親行時,六承旨皆當入侍,而臣則以刑房,今日進參於逆宦刑鞫之坐,入齋雖明日,而以此監刑犯染之身,周旋於受瓚奠爵之列,實有乖於古人三日致齋之義。伏乞聖明,速賜變通,遞改臣職,以重祀事,不勝幸甚。答曰,省疏具悉。事勢如此,今姑許遞焉。
敎江原監司呂必容書,王若曰,君道之大,惟在量能而授官,臣職攸宜,不外分憂而共理。矧惟生民樂業,祗係方伯得人。斯簡記雖出於予衷,伊甄品實關於僉允。惟卿,德宇敦厚,襟韻曠夷。不忮不求,忳忳弘中之量,有爲有守,恢恢需世之材。久矣含章而世莫知,頹然混俗而恥自衒。空谷幽馥,任掩翳於叢榛,濁水明珠,謾埋沒於砂礫。雖尙絅於衣錦,時見末於囊錐。出其粃糠,猶惸嫠之全活,颺于臺省,詎强柔之吐茹。旣外內之俱宜,知文武之足用。眷玆江原一域,控彼咸·慶二方,據神京之東,衮衮群山蟠地,踰大嶺以北。茫茫巨海䴴天,以其土瘠而民貧,每致租逋而戶徙。俗尙射獵,緩急可成精兵,政失撫綏,逃竄易爲剽盜。在平時尙憂於渙散,屬今日荐仍於飢荒。蔘根漸稀,難望零陵之復乳,魚産已竭,共驚合浦之徙珠。重以量役之未完,正患貢案之多紊。方當旬宣告缺,歷數予在廷臣僚,疇膺旌鉞疏榮,無如卿率職勤勵。玆授卿以守江原道觀察使兼兵馬水軍節度使巡察使,卿其綸言拜錫,便道就營,黜幽陟明,旣威惠之兼濟,蒐兵課穀,亦本末之相資。階通訓,悉從剸裁,罪大辟,方始稟斷。凡號令猷爲之際,志存澄淸,在科條宣布之時,事祛煩擾。惟以安輯爲務,要在弛張得宜。於戱,跡遡憇棠,僾僾先代之遺澤,官記持斧,歷歷前度之經行。況經年綰符,備諳設施之道,想遇事迎刃,永絶滯礙之憂。唯能不憚於賢勞,庶克有濟於終始。予曷敢以多誥?卿宜殫其一心,故玆敎示,想宜知悉。知製敎李德壽製進
上在昌德宮。停常參·經筵。
朴彙登啓曰,大司憲柳鳳輝,掌令鄭雲柱·李濟上疏入啓。執義朴熙晉在外,持平尹聖時·朴弼夢呈辭,今日以監察茶時之意,敢啓。傳曰,知道。
大妃殿·中宮殿,藥房問安。答曰,知道。
藥房提調臣韓配夏,右承旨臣柳重茂啓曰,伏未審此時,聖體調攝,若何?咳嗽及寢睡不安之節,其有差勝之勢,而頭部微疼,膈間不淸利,水刺厭進,喉乾之候,漸有所減乎?二母寧嗽湯五貼,當盡於今日,臣等與諸醫入診,詳察症候,議定繼進當否宜當。大妃殿調攝之候,亦復何如?明日孝寧殿春享大祭,有親行之命,而卽今聖候,方在靜攝之中,冒夜將事,不無添傷之慮,勉抑至情,姑令攝行,似合愼疾之道,臣等不勝憂慮,敢來問安,竝此仰稟。答曰,知道。慈殿症候一樣,大祭親行事已定,而予則諸症候差勝,水刺厭進之候,亦無加減,咳嗽間間發作,寢睡安穩,勿爲入診,而醫官入侍,宜矣。
藥房再啓曰,入侍醫官退出後,與諸醫反覆商議,則皆以爲,咳嗽之候,雖未盡祛,肺感之氣,幾盡和解,苦口湯劑,不可一向連進,姑爲停止,忍冬茶,代茶連進,宜當云,敢啓。答曰,知道。
柳重茂啓曰,玉堂空直,已過累日,校理尹㝚·尹淳,以疏批未下之故,昨又違牌,不爲膺命,事甚未安,卽爲牌招入直,何如?傳曰,允。
以校理尹㝚·尹淳牌不進,罷職傳旨,傳于沈樘曰,推考傳旨捧入。
朴彙登啓曰,兵曹判書李光佐,昨日再招不進,今日亦不出肅。不但本兵重任之不可久曠,例兼將任,命召傳授,尤爲緊急,更爲牌招察任,何如?傳曰,允。
南就明啓曰,今日政,承旨有闕之代,以在京無故人差出,仍爲牌招察任,何如?傳曰,允。
有政。吏批,判書沈檀陳疏入啓,參判金一鏡進,參議未差,左承旨南就明進。兵批,判書李光佐未肅拜,參判李台佐病,參議柳鳳徵差祭,參知李眞望進,左副承旨朴彙登進。吏批啓曰,判書沈檀陳疏入啓,參議未差,小臣獨政未安,何以爲之?敢稟。傳曰,仍爲之。以金始慶爲右副承旨,李眞儒爲兼輔德,趙遠命爲兵曹正郞,李宜著爲禁府都事,李夏演爲養賢奉事。吏曹判書曺漢英諡號望,文忠·忠景·文烈,文忠落點。兵批,以李仁復爲副司直,柳時模爲副司正。
吏批啓曰,新除授金海府使朴纘新戶奴呈狀內,家有年深老親,病情方重,旣無將往之勢,亦難離側赴任,斯速入啓處置云。親病旣如是,則不可强令赴任,金海府使朴纘新,罷黜,何如?傳曰,允。
朴彙登啓曰,兵曹判書李光佐,牌招不進矣,推考傳旨,今方捧入。而不但事務之積滯,命召傳授,尤爲緊急,明日孝寧殿大祭親行時,本兵之長,不可不入參侍衛,更爲牌招察任,何如?傳曰,允。
備忘記,傳于柳重茂曰,史官六員待命,騎馬十五匹立之。
柳重茂啓曰,史官六員待命事,命下矣。史官不備,宣傳官三員代送之意,敢啓。傳曰,知道。
又以吏曹言啓曰,今此孝寧殿春享大祭親行敎是時,諸執事,不可不擇差。而卽今侍從中,無故者絶少,不得已以前府使尹會,前經歷洪尙寅,前縣監柳綎,前察訪李廣道,前縣令洪重徵,推移塡差,而時無職名,令該曹口傳付軍職,何如?傳曰,允。
朴彙登啓曰,兵曹判書李光佐,再招不進矣。明日大祭親行時,本兵之長,不可不入參侍衛,所當更爲請牌,而一日三牌,有傷事體,何以爲之?敢稟。傳曰,更爲牌招。
柳重茂,以侍講院言啓曰,本院新除授兼司書李夏源,時在忠淸道忠州地,書筵入番事緊,請斯遠乘馹上來事,下諭。而今此春享大祭時,宮官不可不備員,今日政新除授兼輔德李眞儒,卽爲牌招,以爲備員陪從之地,何如?傳曰,允。
南就明啓曰,明日孝寧殿大祭親行時,承旨各有執事,而都承旨李正臣,疏批未下,不得仕進,何以爲之?敢稟。傳曰,雖疏批未下,卽爲牌招。
朴彙登,以備邊司言啓曰,本兵重任,不容暫曠,兵曹判書李光佐,除拜累日,尙未肅謝,當此事務積滯之日,不可一任其曠廢。矧今大祭親臨,只隔一宵,侍衛事體,至嚴且重,本兵之長,不可不進參,而累違嚴召,無意出仕,其在分義,極爲未安。兵曹判書李光佐,推考警責,卽爲牌招,以爲入參環衛之地,何如?傳曰,允。
上在昌德宮。停常參·經筵。
孝寧殿春享大祭親行後,大妃殿·大殿·中宮殿·世弟宮·嬪宮,政院單子問安。答曰,罔極。
大妃殿·大殿·中宮殿,藥房口傳問安。答曰,罔極。
大妃殿·大殿·中宮殿,朝廷二品以上·六曹單子問安。答曰,罔極。
大妃殿·大殿·中宮殿,宗班單子問安。答曰,罔極。
朴彙登啓曰,備邊司郞廳,以大臣意來言,今日賓廳坐起日次,而大祭正日相値,不得來會云矣,敢啓。傳曰,知道。
金始慶啓曰,小臣,鞫廳坐起進去下直,請出推案。傳曰,知道。
朴彙登,以都摠府言啓曰,今日入直內三廳武兼禁軍及軍兵等,當爲中日習射,而孝寧殿春享大祭親行齋戒相値,不得爲之之意,敢啓。傳曰,知道。
柳重茂啓曰,校理尹㝚·尹淳,連日違牌,空直此久,事極未安,更爲牌招入直,何如?傳曰,允。
以校理尹㝚·尹淳等牌不進,罷職傳旨,傳于沈樘曰,推考傳旨捧入。
沈樘啓曰,問事郞廳,以鞫廳大臣意啓曰,近來國綱解弛,怠慢成習。問事郞廳差下之後,輒皆稱病,無一人仕進,事之寒心,莫此爲甚。副司直金礪,謂有親病,又稱身病,屢度催促,終不入來。前縣監李顯章,再昨差下之後,亦不仕進,屢度催促,無意入來。莫重鞫廳,將無以開坐,揆以分義,安敢乃爾?不可無警責之道。金礪·李顯章,竝禁推,問事郞廳尹心衡在外之代,以兵曹正郞李慶錫差下,使之卽爲察任,何如?傳曰,允。
持平尹聖時啓曰,臣於今日孝寧殿大祭親行時,名忝執事,職是司樽,以事爲榮,强疾入參,仰瞻籩豆之列,少紓弓劍之慟矣。王世弟將行亞獻禮,親詣樽所,班次太偪,襨裾相襯。臣誠屛氣竦身,踧踖靡安,將事之際,不善周旋,樽蓋將啓,而右邊旁近樽所覆羃巾,爲衣袖所牽掣,其上長柄勺,未免墮落。失敬之罪,臣實難逃,惶隕之懷,達曉未定,玆敢詣臺自首,略暴委折,冀伏譴何,請命遞斥臣職。答曰,勿辭。
沈樘啓曰,持平尹聖時,再啓煩瀆,退待物論矣。傳曰,知道。
鞫廳啓曰,罪人文有道·朴尙儉等,屢次嚴鞫之下,忍杖不服,情狀萬萬兇獰,竝加刑得情。罪人朴贊文招辭中,初無所聞,豈有傳說之事乎?尙儉,敢出死中求生之計,爲此狂言妄說,陷人於不測之地,極口發明,朴尙儉處,以此發爲問目,更推,何如?傳曰,依啓。
又啓曰,罪人朴尙儉更推元情中,以若與贊文面質,則可知其虛實納招。尙儉·贊文等,一處面質,尙儉雖有加刑之命,不無徑斃之慮,姑待面質後加刑,而罪人金夢祥招內,締結內人等語,乃是尙儉初招中所無之言。其誣及兩宮,妖惡不道之語,有浮於尙儉,其爲情狀,萬萬絶痛,請刑推得情。傳曰,朴贊文·金夢祥,與朴尙儉,爲先面質。
傳于沈樘曰,推鞫姑罷。
兵曹判書李光佐前職辭免上疏。無批答還下。
刑曹判書李光佐疏曰,伏以臣,病痼情劇,申暴血懇,而向日之曉,猝聞國有大變故,大臣以下詣闕請對之報,不勝驚遑,疾趨詣闕,則諸臣已入對矣。卽進閤門,冒請追對,其間合啓,已得准請,遂有自外肅謝之命,而辭疏未及下批,宜不敢徑先拜命,遂卽退出,祗竢處分。半日之間,復有宮人討罪之擧,一倍驚心,更趨閤外,則大臣·諸臣,又已請對矣。他不暇計,遂至於冒沒肅命,仍參賓廳之啓,旣已出肅,又不得不祗受節符,區區自劃之義,辭卑居尊之嫌,一歸於弁髦,反省慙悼,無以爲心。矧伏念上章陳辭,將以求褫免也。批旨未降,徑出肅恩,宜無是理。雖事有重輕,不得不出此,而分義之惶悚,誠有不可以自恕者。其何敢寅緣事會,遂爾蹲冒,重以壞進退之防,而添縱肆之辜哉?臣又伏見兵曹判書宋相琦疏本,乃以賓廳之啓,謂與慈敎本旨有異,至以矇然引罪,是何言也?臣於其時,旣還出在外,諺敎之降,雖不及目覩,若乃咫尺之地,中官授敎,十目共覩,史臣謹書此,寧有毫髪疑晦之端?而始則通同參啓,卒乃退有後言,疑之於事理之外,驅之於罔測之科,世道至此,夫復何言?然,臣旣係參啓中人,則今於危怕之言,何敢以未覩諺敎爲解,而晏然而已乎?且臣痰眩宿病,實爲沈痼,而向觸江寒,重感兼發,兩夜大痛,目不交睫,熱升氣結,屢經閽窒,昏昏奄奄,若不自持。委頓旅邸,狼狽罔措,卽今有罪人徑斃事嚴覈之命,而以此情病,末由開坐擧行,事涉稽緩,罪益難貰,玆敢席藁哀籲。伏乞聖慈天地父母,亟命鐫臣職秩,勘臣罪犯,以礪臣義,且俾臣專心調息,獲延殘喘,不勝幸甚。
三更四點,上自賓陽門出,由明政殿路,入孝寧殿。春享大祭親行時,行都承旨李正臣,左承旨南就明,右承旨柳重茂,左副承旨朴彙登,右副承旨金始慶,同副承旨沈樘,假注書李普星·柳時模,記事官張斗周,編修官金克謙入侍。四更一點也,贊禮禮曹參判朴泰恒導上,上御板位。執禮讀笏記,引儀唱俯伏哭,上於是俯伏哭,引儀唱止哭,上止哭,引儀唱四拜平身,上四拜訖。贊禮導上,詣盥洗位,都承旨奉洗巾,上盥水訖。贊禮導上,升自東階,詣樽所,承旨酌酒。贊禮導上,詣靈座前,引儀唱三上香,承旨兩人分左右,奉香奉爐。上焚香後,引儀唱俯伏興少退跪,上少退跪。承旨進酌,上執酌傳于承旨,承旨奉酌奠于靈座前,承旨俱出。大祝讀祝訖,上降自東階復位,通禮請出小次,宦侍扶上就小次。王世弟行亞獻禮,全城君行三獻禮後,上出復位。執禮呼哭四拜,引儀唱哭,上哭畢。引儀唱四拜興平身,上四拜後,通禮告禮畢。上出就幕次,諸臣,亦以次退出。
上在昌德宮。停常參·經筵。
下直,果川縣監金弘權。
右副承旨金始慶啓曰,小臣,鞫廳坐起進去下直,請出推案。傳曰,知道。
同副承旨沈樘啓曰,吏曹郞廳來言,守令有闕,政事,何以爲之?取稟,傳曰,明日爲之。
大妃殿·中宮殿,藥房問安。答曰,知道。
藥房提調臣韓配夏,同副承旨臣沈樘啓曰,昨夜冒寒將事,調攝之候,不瑕有傷,咳嗽及水刺厭進,其有差勝之勢,而寢睡之節,頭部微疼,膈間不淸利,喉乾之候,漸有所減乎?大妃殿調攝之候,亦復何如?補中益氣湯五貼,已盡於昨日,今日令醫女入診,詳察症候,議定繼進當否宜當,臣等不勝憂慮,敢來問安,竝此仰稟。答曰,知道。慈殿症候,已言于醫女爲敎,而予之諸症候,與再昨一樣矣。
藥房再啓曰,卽伏聞醫女所傳之言,大妃殿諸症候少減之後,別無加勝之勢云。臣等,與諸御醫,反復商議,則皆以爲,補中益氣湯,依前加入,加進五貼宜當云。此藥五貼,卽爲劑入之意,敢啓。傳曰,知道。
金始慶啓曰,校理尹㝚·尹淳,俱以疏批未下,一向違牌,莫重論思之地,累日闕直,誠極未安,更爲牌招,使之入直,何如?傳曰,允。
又啓曰,刑曹判書金錫衍陳疏,參判尹就商呈辭,參議權世恒在外,判決事魚史衡呈辭,無行公之員,詞訟重地,不宜久曠,竝卽牌招察任,何如?傳曰,允。
以校理尹㝚·尹淳牌招不進,罷職傳旨,傳于沈樘曰,推考傳旨捧入。
沈樘啓曰,魂殿參奉,以入番宗室意啓曰,本殿參奉趙興彬,母病甚重,李蘅,身恙未及差復,而朔祭及春享大祭相値,强疾入直矣。所患疝病,自昨添劇,勢難將事,在前如此之時,例有假官代察之規,進止忠義韓師益,假參奉差下,使之察任,何如?傳曰,允。
又啓曰,成均館官員,以同知館事意啓曰,今正月初七日,儒生上旬輪次,當爲設行,而大提學未差,限內不得爲之,今月內無故日退行之意,敢啓。傳曰,知道。
金始慶,以問事郞廳,以鞫廳大臣意啓曰,問事郞廳洪尙寅,時無職名,令該曹口傳付軍職,以爲參坐之地,何如?傳曰,允。
兵曹口傳政事,副司果洪尙寅。
沈樘,以義禁府言啓曰,卽接月令醫員玄載豐手本,則保放罪人沈㙉,病勢旣已向差云,還囚之意,敢啓。傳曰,知道。
金始慶,以義禁府言啓曰,渭遠前郡守李萬全,乫軒洞前權管尹元誠,以年過七十,依律文收贖事,允下矣。李萬全·尹元誠,杖一百流三千里,收贖放送之意,敢啓。傳曰,知道。
沈樘,以兵曹言啓曰,禁軍祿試射沒技人,熟馬賜給事,曾已定奪矣。今番祿試射沒技人,別單書入之意,敢啓。傳曰,知道。
傳于同副承旨沈樘曰,今此失火,只以入番別監等,難以撲滅,宿衛軍兵入之,何如?啓曰,當此昏夜,內間失火,極爲驚心,宿衛軍兵,不可不急急入之矣。傳曰,入之。又啓曰,軍兵,從何門入之乎?傳曰,同仁門入之。
又啓曰,大內至近之地,意外失火,幸而撲滅,禁火時入直軍兵等,使兵曹一一點考,還送于各其本次之意,敢啓。傳曰,知道。
又啓曰,咸原府院君魚有龜,都承旨李正臣,亦來待闕下矣,欲爲承候云,而今旣滅火,夜漏已深,何以爲之?敢稟。傳曰,今旣滅火夜深,勿慮焉。又以司謁下敎曰,知道。無事矣。
又啓曰,兵曹判書李光佐,參判李台佐,捕盜大將李鳳祥,聞闕內失火,不勝驚遑,馳詣金虎門外,送言于本院,雖已滅火,不可不趁時入去,摘奸失火形止,申飭宿衛將士而出來云,而今旣滅火,夜漏已深,何以爲之?敢稟。傳曰,今已夜深滅火,明朝摘奸,可也。
鞫廳啓曰,罪人朴尙儉與朴贊文·金夢祥等,旣已面質。朴尙儉依前啓請加刑,金夢祥與尙儉之言,大抵相符,至於誣及兩宮,妖惡不道之言,有浮於尙儉,依前啓請刑推。朴贊文則與尙儉面質之時,尙儉不能辨破,但稱虛妄,贊文終無語屈之端,今姑仍囚,以待結末,何如?傳曰,依啓。以金夢祥·朴贊文招辭觀之,尙儉之謀害逆節,畢露無餘,而敢以不當引之說,肆然納供,終始忍杖不服,尤極兇獰。更以初招問目,除尋常各別嚴刑,期於吐實,而金夢祥,則觀其尙儉招辭後處之,姑勿刑推。
鞫廳又啓曰,罪人朴尙儉,旣已承款,依法例結案取招後,照律處斷,而判付內,有金夢祥則觀其尙儉招辭而後處之,姑勿刑推之敎,而夢祥與尙儉面質時問答之語,大抵相符,其誣及兩宮,妖惡不道之言,旣已傳說於尙儉,則不可不嚴鞫得情,依法處斷。罪人金夢祥,依前啓請刑推得情,何如?傳曰,依啓。金夢祥所供中,淸陰亭事,不過其時世弟仰稟後言于內官之事,固非不道之說,而尙儉旣已承款,則更無可問之端,朴贊文與金夢祥,一體放送。
金始慶,以義禁府言啓曰,謀逆罪人朴尙儉,凌遲處死,承傳啓下矣。卽當擧行,而法典內,夜未明勿行死刑云,待明日行刑之意,敢啓。傳曰,知道。
初更,通明殿行閣失火後,大妃殿·大殿·中宮殿·世弟宮·嬪宮,政院問安。答曰,知道。
司諫李眞儒,正言徐宗廈啓曰,向者大臣,縣道一疏,不過援引古事,自附匡救之義。而兩司合啓,直請削黜,遣辭危險,顯有嫁禍之意。至於頃日庭請旣罷之後,大臣不顧情勢體例之萬萬難强,毅然自奮,走入禁門,爲以死力爭之計者,誠以天位將危,宗社如綴,聖明求助之志,哀痛惻怛,臣子秉彝之心,有不忍暇論他事,則其斷斷血忱,可謂有古大臣風。及其造膝抗言,終至回天,則大小人情,動色相賀,而處耳目之任者,乃敢白地揑造,驅之於罔測之科,直請拿鞫,旋又變爲遠竄。其閃弄伸縮之態,姑不暇論,本心之專在不悅於收還備旨者,昭不可掩,陰凶之罪,在所必討。請前後合啓發論臺官遠竄,連啓隨參諸人削奪官爵。臣於向日,以庭請議罷時諸臣削黜事,論啓蒙允矣。其中,或有不參而混被者,或有入參而見漏者,臣旣以此引避矣。若不詳覈而處之,則終至於有罪者倖免,而無罪者橫罹,請當日庭請議罷時立異人外,諸臣之同聲唯諾者,令政院受其自首,一體勘律。三南爲國家根本之地,連値凶歉,且當量役,民力已窮,怨咨日甚,實有土崩之憂,當此改紀之初,苟無慰悅之擧,實無收拾人心之道。曾在甲戌初,大臣陳請蠲減大同六斗,民情胥悅,我先王盛德,至今稱頌,此豈非今日殿下所當仰法者耶?卽今國儲蕩然,經費雖曰難支,而一自改量以後,結數比前頗剩,雖有蠲減,亦足以補其不足,事苟利民,君誰不足,請令廟堂,三南大同,量宜蠲減。憲府,以賊臣趙聖復設鞫嚴刑究問事,再次論啓,而聖上尙靳允可,臣等不勝憫鬱之至。聖復之疏,導之於前,而四凶之箚,踵進於後,其首尾和應,血脈貫通,受嗾嘗試之狀,萬目難掩。當初臺臣之或疏或啓,請以鞫問者,蓋以此也,而聖批中,務盡詳審爲敎者,亦可見聖意所在也。及其拿來設鞫之後,其所自明之說,無非泛然之語,窘遁之辭,嚴刑鉤得,獄體當然,而再次更推,不爲請刑,已失按獄之道,乃於判付中,以其所陳,不過輕妄爲敎,仍有還配之命,臣等竊惑焉。夫受人頤指,謀動天位,何等罪惡,而恕之太寬,不復究問,使密地潛伏,驅使鷹犬之輩,終至漏網,則豈非失刑之大者乎?按法之體,決不當如是。請亟寢趙聖復發配之命,依前設鞫,嚴刑究問。罪人志述,書進所懷,逼辱聖躬,無復有人理,職在師儒者,卽當嚴斥之不暇,而其時國子堂上,不但視若尋常,循例捧入,藉重賢關之空堂,措辭啓稟,操切君父,略無忌憚,其無嚴不敬之罪,不可不懲。請當該同知成均大司成,竝命遠竄。新除授司憲府執義朴熙晉,時在江原道襄陽府任所,請斯速乘馹上來事,下諭。司憲府持平尹聖時,以臣於今日孝寧殿大祭親行時,名忝執事,職是司樽,以事爲榮,强疾入參,仰瞻籩豆之列,少紓弓劍之慟矣。王世弟將行亞獻禮,親詣樽所,班次太逼,襨裾相襯,臣誠屛氣竦身,踧踖靡安,將事之際,不善周旋,樽蓋將啓,而右邊旁近樽所覆羃巾,爲衣袖所牽掣,其上長柄勺,未免墮落,失敬之罪,臣實難逃,惶隕之懷,達曉未定,玆敢詣臺自首,略暴委折,冀伏譴何,引嫌而退。至敬之地,墜勺失儀,事雖無情,在例當遞,請持平尹聖時遞差。答曰,不允。下諭事及處置事,依啓。
六房承旨聯名上疏曰,伏以今曉親祭禮畢,大駕入外幕次後,臣等列伏帳外,以待動輿矣。東宮邸下,出臨祗迎位,而倉卒之際,不卽覺察,未及起立,臣等,誠有失儀之罪,其何敢晏然而已乎。玆不勝惶悚之忱,露章自列,伏乞亟罷臣等之職,以重事體,不勝幸甚。答曰,省疏具悉。倉卒之際,未卽覺察之致,卿等勿辭,從速察職。
上在昌德宮。停常參·經筵。
下直,康翎縣監白鴻逵。
辰時,日暈兩珥。
通明殿行閣失火後,大妃殿·大殿·中宮殿·世弟宮·嬪宮,政院問安。答曰,知道。大妃殿·中宮殿,藥房問安。答曰,知道。大妃殿·大殿·中宮殿,朝廷二品以上問安。答曰,知道。
柳重茂啓曰,來十一日,文臣殿講日次,取稟。傳曰,停。
金始慶啓曰,大司憲柳鳳輝,掌令鄭雲柱·李濟上疏入啓,執義朴熙晉在外,持平朴弼夢呈辭,持平一員未差,今日以監察茶時之意,敢啓。傳曰,知道。
藥房提調臣韓配夏,副提調臣李正臣啓曰,昨夜大內至近之地,行閣失火,雖幸撲滅,而靜攝之中,必致驚擾,伏未審此時,聖體調攝,若何?咳嗽及水刺厭進,其有差勝之勢,而寢睡之節,頭部微疼,膈間不淸利,喉乾之候,漸有所減乎?大妃殿調攝之候,亦復何如?臣等不勝憂慮,敢來問安。答曰,知道。慈殿氣候無事爲敎,予之咳嗽及水刺厭進,益有差減,其餘症候一樣,而意外失火,驚慮未已,偶然撲滅,不勝忻喜矣。
柳重茂啓曰,今日爲政事,命下。而罪人行刑相値,何以爲之?敢稟。傳曰,明日爲之。
又啓曰,玉堂空直,已至多日,極爲未安。校理尹㝚·尹淳,竝卽牌招入直,何如?傳曰,允。
又啓曰,去夜,通明殿行閣失火,中外震驚,爲如何哉?意者,內間不愼檢火,有此意外之患,不可無懲治之道,自上査處,何如?傳曰,房子順禮,送于該曹矣。
以校理尹㝚·尹淳,罷職傳旨,傳于柳重茂曰,推考傳旨捧入。
柳重茂,以禮曹言啓曰,通明殿行閣,當夜失火,以致闕中驚擾。此處與孝寧殿相近,似當有慰安祭設行之擧,何以爲之?敢稟。傳曰,設行,宜矣。
又以禮曹言啓曰,因本曹草記,孝寧殿慰安祭設行事,命下矣。慰安祭,不卜日,來初八日設行,而永徽殿,同在一宮,亦爲一體設行之意,分付,何如?傳曰,允。
朴彙登,以兵曹言啓曰,闕內失火處,明朝摘奸,可也事,命下矣。判書臣李光佐,來待闕外,而辭疏入啓,未及承批,卽今則與前夜失火之初有異,不敢入來。參判臣李台佐,鞫廳正刑罪人監出事,禁府進去。參議臣柳鳳徵,參知臣李眞望,眼同摘奸,則通明殿西越廊西邊書所退竝八間半,及東邊小中門一間北邊小中門一間,,南邊小中門一間,盡爲燒毁,北邊層閣毁撤處二間燼餘土礫等物,今日內,不可不輸出掃除,故所用軍丁,自本曹今方磨鍊入送,而他餘修葺等事,令政院,分付各該司,何如?傳曰,允。
金始慶,以禁府言啓曰,正刑罪人朴尙儉父得立,卽當依律文緣坐處絞,而居在平安道寧邊地云。祕關本道,跟捕嚴囚,回牒後次第擧行之意,敢啓。傳曰,知道。
又以義禁府言啓曰,謀逆罪人朴尙儉,旣已承服,正刑逆律,緣坐妻妾外,父子年十六以上皆絞,十五以下及母女祖孫兄弟姊妹若子之妻妾,竝爲奴,伯叔父兄弟之子,皆流三千里安置,乃是法文,依此擧行,何如?傳曰,允。
又以義禁府言啓曰,謀逆罪人朴尙儉,旣已承服正刑,依律文破家瀦澤,降其邑號,罷其守令,妻子爲奴。緣坐籍沒等事,令各該司奉承傳施行,何如?傳曰,允。
司諫李眞儒,持平朴弼夢,正言徐宗廈啓曰,春秋之法,貳則爲逆,將則必誅,爲人臣子,而苟或干犯於此,則其不可一日容息於覆載之間者決矣。唯彼四大臣者,內懷將心,貳於吾君,不臣之志,一箚孔彰,無君之惡,萬目難掩,罪通于天,寧有一毫容貸之理乎?嗚呼,惟我聖上,嗣無疆大曆,服先王之所投遺,皇天之所付畀,宗社生靈之托,擔在殿下一身之上。殿下尙不容自私其身,遽爾就閑,今日廷臣,苟有一分北面於殿下之心者,顧安敢乘機助成,如恐不及哉?噫,聚首綢繆,設心陰兇,先嗾賊腹,遽投凶疏,嘗試之謀潛售,侮慢之意益肆。及夫非常之敎再降,擧國臣民,遑遑崩迫,而抑獨何心,黽勉庭籲,塞責而止?無將之誅,固已難逃,而聯名上箚請擧節目,是豈人臣所敢萠于心而發諸口者哉?噫,易曰,履霜堅氷至。彼四凶之視天劃地,揣摩醞釀,非一朝一夕之故也。竊弄太阿,蔑視君父,腹心羽翼,排布密地,左右前後,罔非私人,愚弄迫脅,罔有紀極。使我殿下,無所措手,危苦迫隘,寧欲脫屣千乘,苟論情狀,渴海罄竹,流書難盡,試以著見者言之。昌集,曾在丁酉,沮遏告廟之議,防塞迎勅之擧,惟恐其事體嚴重,國本難動,志意所在,昭然可見,則其脅制君父,擅弄威福之狀,固未可殫論。頤命,凶猾之性,陰秘之跡,浮於師命,密於健命。及至獨對之日,請招諸相,欲詢可否,其心所在,路人亦知,畢竟魚肉。臣固自知之語,至發於章奏,與殿下不可兩立之狀,亦所自知,爲計日甚,蓋以此也。健命,賦性奸毒,處心闇忒,首尾排張,締構陰謀,與昌集一而二,二而一者也。及其最初備忘之降,家在禁門咫尺之地,略無驚動之意,聞人先入,始乃黽勉赴闕,排徊觀望,不卽請對,乃復恚恨於備旨之請收,移鋒急擊,嫌惡於章牘之登徹,請塞言路,其將心逆節,尤爲昭著矣。噫,彼輩陰蓄異志,凡幾年矣。朝夕之所謀劃,無非操切上躬,日夜之所經營,無非動搖天位,識者之知有向日事久矣。而梟獍之黨,當閽吠狺,願忠之言,無疏上陳。今幸天啓上衷,廓揮乾斷,處分大明,朝著肅淸,栫棘之請,卽賜準許者,蓋可見我聖上懲惡之典。而三尺至嚴,萬口猶喧。凡今日環域數千里含生之類,決不與此賊,共戴一天。日昨臣等加律之請,蓋出於循國人欲殺之心,體聖人沐浴之義。而聖批乃以皆是先朝舊臣,加律之請,殊未得當爲敎,臣等之惑,於此益甚。嗚呼,我先王所以覆以厚恩,畀以大位者,政使追其殊遇,報於今日。而其所以忘恩背德,恣爲凶逆,乃至於此,則此乃先朝之罪人,非殿下所得以私之者也。臣等向日聯名之疏,以孝廟嗣服之初,首誅自點故事,爲殿下誦之。而亦越明廟卽祚之初,未經公除,首相李浚慶,請罪先朝倖相沈通源,以我先大王好生之德,顯廟舊臣,罪在罔赦,則以法繩之,不少疑難。三聖故事,豈非殿下之所當仰法者耶?請絶島圍籬安置罪人金昌集·李頤命,竝按律處斷。李健命,則待其竣事回還,一體勘律,至於趙泰采,則本以患得失之鄙夫,乘機俯仰,首尾和應,附麗三凶,箚請節目之講定,離合倐忽,爛熳同歸。其爲情狀,萬萬絶痛,而旣未久秉勻軸,其所包藏禍心,釀成陰機者,比諸三凶,猶有首從之別,而仍處善地,失之太寬。請珍島圍籬安置罪人趙泰采,減死濟州圍籬安置。答曰,亟停勿煩。
持平朴弼夢啓曰,賊臣聖復,投進一疏,啓發聯箚,使聖上不得安其位,情節相貫,手脚難掩,陰受嗾囑之狀,實如泥中之鬪獸。其所負犯,係關宗社,本府之或啓或疏,必以設鞫嚴問爲請者,蓋欲究覈奸情,現發指嗾。聖上之亟許允從,至以務盡詳悉爲敎者,亦出於審覈事情之意。則渠雖有多少自明之言,用計造意,旣已昭著,嚴刑鉤得,一時爲急,再次更推,不爲請刑,可謂失之太寬。而今於議讞判付中,乃以爲其所陳,不過輕妄,顯有原恕之意,仍令還發配所,致令巨魁漏網,奸狀未究,處分顚倒,輿情駭惑,論以獄體,斷不可置之。請亟寢聖復發配之命,嚴刑鞫問。金雲澤·民澤·祖澤等,以春澤之弟,踵襲凶謀,事情叵測。連蔕巨猾,締交陰邪,與頤命之子器之,春澤之妻娚廣興主簿李天紀,趙爾重之子洽,李立身之孫德峻,李光漢之子崇祖,李行昌之孫正植,尹休耕·邢儀賓·趙松·金盛節·李秀節·錢仁佐·安龜瑞等,結爲心腹,昏夜屯聚,情狀調繆。或有遠居謫所,而潛蹤往來者,或有身在閫幕,而輦輸錢布者,別庫聚貨,用之如水,國言喧藉,人心疑懼。其中器之,以頤命獨子,不爲隨往配所,落留京第,閉門諱客,與雲澤等,晨夜出沒,行迹陰秘,作爲奸囮,無所不爲。當此更化之初,中外輿情,擧皆鼓舞歡忻。而只以此輩之留在輦下,爲腹心之憂,衆心汹汹,異言沸騰。如此危疑之時,決不可使邪惡之徒,群聚於京國,以貽罔測之憂。請金雲澤遠竄,金民澤·祖澤·李器之,主簿李天紀·趙洽·李德峻·李崇祚·李正植·尹休耕·邢儀賓·趙松·金盛節·李秀節·錢仁佐·安龜瑞等,竝命邊遠定配,卽日押送,以絶禍根。貢物之設,蓋所以備祀享而供御膳也。大同設立之初,優給價米,意在經遠。不幸連値凶荒,漸就裁減,而以所給之價,較所供之物,稍有剩餘,故都民之防納者,猶足以支保矣。近日有司之臣,乃於元數中,又減十分之一,供億無以取辦,民情莫不怨咨。設令減得斗石,稍有奇羡,奪小民口吻中物,補有司經費之用,征細利而歛厚怨,殊非損上益下之道。請今本廳,仍前勿減,以慰都民之望。昨日鞫廳判付中,以仰稟後言于內官之事,固非不道之說,更無可問之端。金夢祥放送爲敎,故依判付,卽已放送。而但念宮闈間說話,何等嚴祕,而夢祥,乃敢私相傳說,略無畏忌,其無嚴不敬,莫此爲甚。論其負犯,關係至重,放送之命,遽下於千萬意外,王章乖舛,輿情駭惑。如此妖惡之輩,若不依法重繩,則將無以嚴宮闈而杜後弊,請內官金夢祥,減死極邊定配。答曰,不允。
司諫李眞儒,正言徐宗廈啓曰,向者大臣,縣道一疏,不過援引古事。自附匡救之義,而兩司合啓,直請削黜,遣辭危險,顯有嫁禍之意。至於頃日庭請旣罷之後,大臣不顧情勢體例之萬萬難强,毅然自奮,走入禁門,爲以死力爭之計者,誠以天位將危,宗社如綴。聖明求助之志,哀痛惻怛,臣子秉彝之心,有不忍暇論他事,則其斷斷血忱,可謂有古大臣風。及其造膝抗言,終至回天,則大小人情,動色相賀,而處耳目之任者,乃敢白地捏造,驅之於罔測之科,直請拿鞫,旋又變爲遠竄。其閃弄伸縮之態,姑不暇論,本心之專在不悅於收還批旨者,昭不可掩,陰兇之罪,在所必討。請前後合啓發論臺官遠竄,連啓隨參諸人削奪官爵。臣於向日,以庭請議罷時諸臣削黜事,論啓蒙允矣。其中,或有不參而混被者,或有入參而見漏者,臣旣以此引避矣。若不詳覈而處之,則終至於有罪者倖免,而無罪者橫罹,請當日庭請議罷時立異人外,諸人之同聲唯諾者,令政院受其自首,一體勘律。三南爲國家根本之地,連値凶歉,且當量役,民力已窮,怨咨日甚,實有土崩之憂。當此改紀之初,苟無慰悅之擧,實無收拾人心之道。曾在甲戌初,大臣陳請蠲減大同六斗,民情胥悅,我先王盛德,至今稱頌,此豈非今日殿下所當仰法者耶?卽今國儲蕩然,經費雖曰難支,而一自改量以後,結數比前頗剩,雖有蠲減,亦足以補其不足,事苟利民,君誰不足,請今廟堂,三南大同,量宜蠲減。憲府,以賊臣趙聖復設鞫嚴刑究問事,屢次論啓,而聖上尙靳允可,臣等不勝憫鬱之至。聖復之疏,導之於前,而四凶之箚,踵進於後,其首尾和應,血脈貫通,受嗾嘗試之狀,萬目難掩。當初臺臣之或疏或啓,請以鞫問者,蓋以此也。而聖批中,務盡詳審爲敎者,亦可見聖意所在也。及其拿來設鞫之後,其所自明之說,無非泛然之語,窘遁之辭,嚴刑鉤得,獄體當然,而再次更推,不卽請刑,已失按獄之道,乃於判付中,以其所陳,不過輕妄爲敎,仍有還配之命,臣等竊惑焉。夫受人頤指,謀動天位,何等罪惡,而恕之太寬,不復究問,使密地潛伏,驅使鷹犬之輩,終然漏網,則豈非失刑之大者乎?按法之體,決不當如是。請亟寢趙聖復發配之命,仍令依前設鞫,嚴刑究問。罪人志述,書進所懷,逼辱聖躬,無復有人理,職在師儒者,所當嚴斥之不暇,而其時國子堂上,不但視若尋常,循例捧入,藉重賢關之空堂,措辭啓稟,操切君父,略無忌憚,其無嚴不敬之罪,不可不懲。請當該同知成均·大司成,竝命遠竄。答曰,不允。
上在昌德宮。停常參·經筵。
金始慶啓曰,大司憲柳鳳輝,掌令鄭雲柱·李濟,上疏未下批,執義朴熙晉在外,持平朴弼夢呈辭,持平一員未差,今日以監察茶時之意,敢啓。傳曰,知道。
大妃殿·中宮殿,藥房問安。答曰,知道。
藥房提調臣韓配夏,右承旨臣柳重茂啓曰,春寒猶緊,伏未審夜來,聖體調攝,若何?寢睡之節,頭部微疼,膈間不淸利,喉乾之候,其有差勝之勢,而咳嗽及水刺厭進,漸益加勝乎?臣等久未入侍,今日與諸醫入診,詳察證候宜當。大妃殿調攝之候,亦復何如?加減生脈散五貼,已盡於昨日,五貼卽爲劑入,以爲兼進之地宜當,不勝憂慮,敢來問安,竝此仰稟。答曰,知道。慈殿症候,言于醫女爲敎,予則諸症候漸益加勝矣,勿爲入診。
金始慶,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈樘啓曰,春秋館郞廳,以監事意啓曰,左右史不備,以兼春秋替直,已經一年,事體旣極未安,且實錄廳,例有實史官一員待令者,亦所以重事面也。頃日別兼春秋差出,蓋爲速完新薦,以備左右史,且令待令於實錄廳之地,而別兼春秋尹惠敎在外,沈珙罷職,只有朴弼夢一人。故尙不得完薦,有乖當初差出別兼從速完薦之意。沈珙卽爲敍用付職,與朴弼夢,使之斯速新薦。前奉敎呂善長,依舊例限完薦間削職,何如?傳曰,允。
金始慶啓曰,兵曹判書李光佐出肅之後,以守禦使之任,不可仍帶。有所陳疏,而尙未承批,不得行公。非但本兵事務之積滯,祿都目,當行於歲前,而至今遷就,軍校之飢餒,事甚可慮。閫帥亦多有闕,久未差出,遠地夫馬之累月留滯,其弊不貲,亦宜斯速開政。而未承批之前,有難循例請牌,不得不仰稟。傳曰,雖疏批未下,卽爲牌招開政。
以全羅監司狀啓,靈巖居漁夫千介先等二十四名,及靈光居林孫及等四名渰死事,傳于沈樘曰,渰死人等,令本道恤典擧行。
假注書李普昱病,代以尹宗臣爲假注書。
柳重茂啓曰,玉堂空直,今至一旬,此誠前所未有之事。校理尹㝚·尹淳,牌招入直,闕員,今日政亦爲差出,仍卽牌招察任,何如?傳曰,允。
金始慶啓曰,江華留守沈壽賢,上來已久,陳疏乞免。江都賑事,一時爲急,救焚拯溺,不容少緩。備局頃以批下後,卽爲牌招,入啓蒙允,而疏批尙不下之故,亦不得循例請牌,何以爲之?敢稟。傳曰,雖疏批未下,卽爲牌招。
有政。吏批,判書沈檀陳疏入啓,參判金一鏡進,參議未差,右承旨柳重茂進。兵批,判書李光佐陳疏未承批,參判李台佐受由在外,參議柳鳳徵進,參知李眞望病,右副承旨金始慶進。
吏批啓曰,判書沈檀陳疏入啓,參議未差,小臣獨政未安,何以爲之?敢稟。傳曰,仍爲之。
又啓曰,臺諫闕員,今當差出,而擬望之人乏少,未赴任守令竝擬,何如?傳曰,允。
又啓曰,金海府使,今當差出,而本府以嶺南雄邑,不可不擇差,未準朔禁軍將及營將,竝擬,何如?傳曰,允。
吏批草記啓曰,玉堂闕員,今當差出,而曾前出入之人,方在罷散中,無以備擬,合有變通之道,何以爲之?敢稟。傳曰,別單書入。
又啓曰,卽接工曹移文軍資監牒呈,則正郞申思永,親病甚重,決無離側供仕之望。正郞李天耆,受由過限未上來,正呂必寬除授後,過限未肅拜,竝依例改差,何如?傳曰,允。
又啓曰,章陵參奉李先稷呈狀內,素患疝症,萬分危急,斷無供職之勢,駄疾還鄕,斯速入啓處置云。身病果如是危重,則不可强令察任,章陵參奉李先稷改差,何如?傳曰,允。
以趙遠命爲持平,權世恒爲原州牧使,朴東相爲金海府使,朴師聖爲懷仁縣監,金東弼爲應敎,趙斗壽爲工曹正郞,柳遵爲工曹正郞,黃爾章爲軍資正,沈珙爲副修撰,沈珙爲別兼春秋。
兵批,承旨啓曰,判書陳疏入啓,時無送西,無政事之意,敢啓。傳曰,知道。
沈樘,以侍講院言啓曰,本院文學鄭錫五入直矣。今日以實錄廳郞廳,晝仕出去之後,身病猝重,仍呈辭疏,不爲入來。輔德金東弼,弼善徐命遇,疏批未下,不敢循例請牌。兼輔德李眞儒呈辭,兼弼善未差,兼文學尹㝚,以本職,今方牌招,不得疊請牌招,上番將未免闕直。兼輔德李眞儒,文學鄭錫五,竝卽牌招,以爲推移入直之地,何如?傳曰,允。
又啓曰,因侍講院草記,兼輔德李眞儒,文學鄭錫五牌招事,命下矣。闕門已閉,待開門牌招之意,敢啓。傳曰,知道。
又啓曰,弘文館副修撰沈珙,時在京畿楊根地,經筵入番事緊,斯速乘馹上來事,下諭,何如?傳曰,允。
上在昌慶宮。停常參·經筵。
金始慶,以御營廳言啓曰,各軍門將校元料中減米代太,實出於因年凶省費節用之意,而第三軍門將校,則所當一體定規然後,可無不均呼冤之端矣。本廳敎鍊官十二員,旗牌官三員,例自戶曹給料,而敎鍊官,則米十斗內,減米二斗,給太四斗。旗牌官則米八斗內,亦減米二斗,給太四斗。元料本來薄略之中,又有此代太之事,固已難支,而且於其間,有不均之端。訓局則將校外,雖是軍兵,因本都監草記,不爲代太,依前還給本米,禁衛營敎鍊官,則以逐朔散料上下之故,亦不代太。而本廳敎鍊官以下十五員,則自前入於戶曹料記恒式中,故獨爲減米代太,其在三軍門一體均視之道,誠有所不均,而渠輩之呼冤,勢所固然。自本廳,往復該曹,有難擅便變通,一依禁營敎鍊官例,逐朔散料上下,而勿爲代太,以米依前分給之意,分付該曹,何如?傳曰,允。
又以備邊司言啓曰,賓廳次對,久未設行,機務積滯,極爲可慮,明日次對之意,出令矣。本司堂上中,戶曹判書金演,禮曹判書李肇,兵曹判書李光佐,皆以陳疏未承批之故,不得進參,將無以備員入侍,事甚未安,竝卽牌招,以爲進參之地,何如?傳曰,允。
又以義禁府言啓曰,謀逆罪人朴尙儉,旣已正刑,依律文緣坐事,命下矣。其母女祖孫兄弟姊妹,子之妻妾及伯叔父兄弟之子,令漢城府,考出帳籍,亦令五部,査出成冊輸送後,依例擧行之意,敢啓。傳曰,知道。
又以義禁府言啓曰,謀逆罪人尙儉之生父,則旣已密關捉囚,而其養父,亦爲拿囚,以待議大臣稟處後勘律之地,何如?傳曰,允。
又以義禁府言啓曰,謀逆罪人尙儉,旣已正刑,逆律緣坐,父子皆絞事,入啓蒙允矣。尙儉父,以緣坐當絞,而宦官,例有生養父,律無生養父區別明白可稽之文。緣坐一罪,極其重大,亡於律之律,本府不敢擅便,議于大臣稟處,仍爲定式施行,何如?傳曰,允。
以兼說書趙顯命牌不進,罷職傳旨,傳于沈樘曰,推考傳旨捧入。
沈樘,以侍講院言啓曰,本院說書宋寅明,連日入直矣。以親病,陳疏徑出,司書權益寬,疏批未下,兼司書李夏源在外,兼說書趙顯命,連呈辭疏,不爲行公,無他推移入直之員。兼說書趙顯命,卽爲牌招入直,何如?傳曰,允。
金始慶啓曰,兵曹判書李光佐,昨日違牌不進,本兵事務積滯,委屬可慮,更爲牌招察任,何如?傳曰,允。
以應敎金東弼,文學鄭錫五等牌不進,罷職傳旨,傳于沈樘曰,推考傳旨捧入。
沈樘啓曰,應敎金東弼,旣有只推之命,疏批雖未下,玉堂闕直,已至多日,更爲牌招,以爲入直之地,何如?傳曰,允。
以應敎金東弼牌不進,罷職傳旨,傳于沈樘曰,推考傳旨捧入。
以洪聖輔爲假注書。
金始慶啓曰,大司憲柳鳳輝,掌令鄭雲柱·李濟,上疏入啓,執義朴熙晉在外,持平朴弼夢呈辭,持平趙遠命未肅拜,今日以監察茶時之意,敢啓。傳曰,知道。
沈樘啓曰,說書宋寅明,以親病,陳疏徑出,原疏纔已捧入,所當直捧禁推傳旨,而此與無端徑出有異,推考警責,何如?傳曰,允。
上在昌慶宮。停常參·經筵。
夜一更,月入東井星。
大妃殿·中宮殿,藥房口傳問安。答曰,知道。
藥房提調臣韓配夏,右承旨臣柳重茂啓曰,伏未審日間,聖體調攝,若何?頭部微疼,膈間不淸利,喉乾咳嗽,及水刺厭進,寢睡之節,益有加勝之勢乎?大妃殿調攝之候,亦復何如?補中益氣湯五貼,當盡於今日,而諸醫有元方中加減之議,令醫女入診,詳察症候,以爲議定之地宜當。臣等不勝憂慮,敢來問安,竝此仰稟。答曰,知道。慈殿症候,已言于醫女爲敎,予則諸症候,差減後一樣矣。
藥房再啓曰,卽伏聞醫女所傳之言,大妃殿諸症候一樣爲敎,臣等與諸御醫,反覆商議,則皆以爲,補中益氣湯,人蔘倍入進御,已至三十貼。自今日,依本方加進五貼宜當云,此藥卽爲劑入之意,敢啓。答曰,知道。
金始慶啓曰,吏曹郞廳來言,臺諫有闕,政事,何以爲之?取稟。傳曰,明日爲之。
又啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
備忘記,長番內官崔千齡·任萬禧,竝承傳色差下,政院知悉。
傳于沈樘曰,明陵展謁吉日,來月旬前推擇以入事,分付該曹。
沈樘啓曰,應敎金東弼,昨日違牌,旣有只推之命。不但闕直累日,今日次對,亦當入侍,更爲牌招察任,何如?傳曰,允。
南就明啓曰,左副承旨朴彙登,以疏批未下,不爲仕進,已至累日,牌招察任,何如?傳曰,允。
以左副承旨朴彙登牌不進,罷職傳旨,傳于南就明曰,推考傳旨捧入。
南就明啓曰,假注書洪聖輔,時無職名,付軍職冠帶常仕,何如?傳曰,允。
沈樘,以侍講院言啓曰,本院說書宋寅明,以親病,陳疏徑出,兼說書趙顯命,昨日違牌,下番闕直,已極未安。而今日書筵上下番,亦當備員入侍,而弼善徐命遇,司書權益寬,陳疏入啓,未及承批,不敢循例請牌,兼輔德李眞儒,獨爲入直矣。今日賓廳次對,臺諫無他推移之員,以本職次對入侍,莫重書筵,將未免停輟。文學鄭錫五,兼說書趙顯命,旣有只推之命,竝卽牌招,以爲備員侍講之地,何如?傳曰,允。
又以忠勳府言啓曰,本府,乃諸功臣衙門也。功臣子孫,勿論長派支孫,承蔭忠義衛之類,皆自本府,口傳成給者,自是祖宗朝舊章。而逮至中間,功臣之支孫,自本府,別爲成冊,移送兵曹者,當初本意,蓋出於分屬五衛之故。而卽今五衛旣罷之後,則關由兵曹,全無意義。而因循至今,便成格例,使列朝勳舊子枝,視之若行伍間卒屬,諸該司出給差帖,亦豈非事體之未安者乎?一遵舊例,自本府,直爲口傳成給,何如?傳曰,允。
柳重茂,以禮曹言啓曰,明陵展謁吉日,來月旬前推擇以入事,分付該曹事,命下矣。展謁吉日,令日官推擇,則來二月初四日,初九日爲吉云。此兩日中,以何日定行乎?敢稟。傳曰,初四日定行,宜矣。
以應敎金東弼,文學鄭錫五牌不進,罷職傳旨,傳于金始慶曰,推考傳旨捧入。
傳于金始慶曰,今番明陵展謁時,世弟隨駕事,分付該曹。
傳于金始慶曰,大臣·備局堂上引見。
金始慶,以兵曹言啓曰,各廳堂下·武臣等能麽兒試講時,宣傳官沈瑎,守門將金兌寬,再次不進,竝依例推考警責,何如?傳曰,允。
又以兵曹言啓曰,今正月十一日,武臣賓廳武經七書講書日次,而中日相値,不得爲之之意,敢啓。傳曰,知道。
壬寅正月初十日巳時,大臣·備局堂上引見入侍時,右議政崔錫恒,戶曹判書金演,工曹判書韓配夏,吏曹參判金一鏡,司諫李眞儒,持平朴弼夢,右副承旨金始慶,假注書洪聖輔·吳光運,記事官張斗周,編修官金克謙。上御進修堂。右議政崔錫恒進伏曰,大妃殿氣候,近來,若何?上曰,安寧矣。又拜曰,聖體,若何?上曰,無事矣。又拜曰,中宮殿·世弟氣候,若何?上曰,無事矣。又拜曰,逆竪承款,王法夬伸,神人之憤,庶可少洩。而內官金夢祥之招,與尙儉初招,大抵相符,屢次請刑,蓋以此也。判付內,淸陰亭事,非不道之言爲敎,故依判付放送。而第夢祥,身爲內官,以宮闈嚴秘之言,乃敢宣洩於尙儉,其罪亦重,臺啓爭執,誠爲得矣。伏望快賜允,以嚴內外之分,上無發落。又拜曰,伏覩殿下孝友之行,度越百王,中外臣民,孰不欽仰?矧自建儲以來,友愛篤至,兩宮之間,和氣藹然,不幸妖逆之變,出於宦竪之間。當初諸臣請對時,快降摘發正罪之敎,其後因兩司請對,又下設鞫嚴問之命,處分嚴正,更無可議。而唯是一種奸細之徒,或不無復萌惎間之慮,必須嚴飭內外,使陰邪之氣,罔敢干於其間而後,宮闈肅穆,永絶根株矣。且伏念先王血屬,只有殿下與春宮。雖在常時,顧恤慈愛之情,宜無所不至。況今早建儲嗣,國體大定,旣有因心之友,又有繼體之義,其顧復之慈,付託之重,當復如何?三朝視膳之外,頻頻引接,或講論經史,或探討義理,兩宮之間,和氣瀜洽,則雖有妖邪之輩,不敢䗖蝀於大明之下矣。上曰,當體念焉。又拜曰,自有妖逆之變,大小臣僚,莫不驚遑奔走,半夜蒼黃,坌集闕下。大臣·卿宰,與三司諸臣,留門請對,及至前席,合辭陳達,旣承摘發正罪之敎,追聞外議,皆以爲不爲設鞫,嚴覈情實,直爲正刑,未免徑先,且涉疎漏云。臣與領相,陳箚請鞫,兩司合啓爭執,至於請對固爭,旣已準請設鞫之後,鎭日加刑,竟至輸情,快正邦刑,則有何不嚴未盡之端?而一邊傍觀之人,迭相投疏,如得奇貨,危險之言,無所不至。若此不已,將何以爲國乎?且領相所遭,尤爲非常,當初藥院內下諺敎初巡,則臣亦得見封還之外,更無他道。至於後巡諺敎,臣於其時,適在鞫廳,未得參見,而領相與卿宰及三司請對,欲爲面陳於榻前矣。自上有所懷書入之敎,故備陳實狀於書啓之中,有何咎斥之端,而衆怒橫加,惡言狼藉,至以初不頒示中外爲非。古人或有勿令外人知之者,此則宋之韓琦也。或有引燭焚詔者,此則宋之李沆也。此等事實,今日大臣,所當法者,而人言如此,陳箚引咎,疏批未下之故,尙未出仕,國事無復可望。伏望以明辨痛斥之意,亟下箚批,則領相,雖有所患,何敢不出乎?事甚切悶,敢此仰達。上曰,依爲之。又拜曰,位著空虛,殆不成樣,或在外未上來。雖在京之人,疏批未下,不得行公,事務積滯,裁決無期,事甚可慮,卽爲下批,以爲疏滯之地。至於大臣疏批,事體自別,其在先朝,朝呈夕下,曾無經宿之事。而領相,以人言引咎陳箚,已過一旬,左相辭疏,又過旬望,事體極爲未安。況陞黜庶官,皆出領相,如左右相,不過協贊之任,而領相,久在引入中,小臣獨當台席,許多機務,無以酬應,其爲惶悶,何可盡達?左相則休退二十餘年,德望甚重,一自枚卜之後,朝野無不想望。若果召致,則雖無所爲,利澤之及物者必多,而初疏之批,至今不下,雖至誠敦召,猶懼其不至。況今見待如此,而尙可望亟回遐心,與共國事乎?領相處開釋一款,纔已仰達,而左相疏批,亦速回下,此後或以御札,或以別諭,頻繁敦召,則豈無幡然之望乎?上曰,依爲之。又拜曰,吏·兵判,爲任緊重,不容暫曠。而以疏批未下之故,竝皆引入,行公無期,以此百事解體,無復着手處。豈非悶慮之甚者乎?吏曹則凡係通淸等事,必待長官而爲之,次官拘於格例,不得擅行。兵曹則軍務積滯,姑舍無論,祿都目政事,尙不得爲之。各廳將校及許多禁旅,當此歲首,飢餒已久,擧皆懸望。況大政遷就,今已過時,俱係緊急,不容少緩。吏兵判辭疏,先爲賜答,以爲疏通滯鬱之地,何如?上曰,依爲之。出擧條又拜曰,近來玉堂多官,無一行公之人。或陳疏未承批,或違牌坐罷,或在外未上來,闕直已久。當此更化之初,所當日開講筵,以資啓沃。且新錄,已有成命,人材亦多積滯,圈錄一時爲急,而率多撕捱,備員無期,事甚可悶矣。應敎金東弼,頃年一書,蓋出於糾正官邪之意,而大忤時議,橫逆僇辱。前後館職之除,累違嚴召,終不承命。蓋其意,以言事之故,辱及祖先,三司言議之職,因此自劃云。橫逆之來,人所難免,而所被人言,專出於隱語,誣詆公議,莫不爲駭,則其所自劃,決知其無義。前校理尹淳,以丙申改錄時見拔,引而爲嫌,而其時改錄之擧,專出於擠排異己之計,公議至今拂鬱,今不可以此爲難進之端。尹㝚,初旣出肅,旋又引入,所謂削錄之說,亦不過政席間偶然提及之語,初非有意而發。蓋昨年新錄,擧措駭異,濫竽居多,故一二承宣,雖有削錄之請,而改錄削錄,俱非美事,到今經年之後,決難輕議。其中不叶公議者,銓曹固當從公議處之。而如㝚等,允叶公議之人,少無可引之嫌,此三人,各別申飭,使之行公。而其中坐罷人,亦宜敍用,至於在外除拜五人,承召兩朔,無意上來。頃當國有變故之日,亦無奔問之擧。雖未知病故之如何,而事甚未安,竝從重推考。雖陳疏未承批之人,亦令政院各別嚴飭,使之從速上來。而副提學有闕之代,後日政亦爲差出,以爲趁卽圈錄之地,何如?上曰,依爲之。出擧條司諫李眞儒曰,大臣以玉署諸臣事,有所仰達,小臣之情地,雖不敢自處以經幄舊臣,而旣有所懷,不敢不達。應敎金東弼之引嫌者,蓋因年前尹錫來之疏中,作爲隱語,暗提其兩祖事故也。以言事之故,貽辱祖先云云,必欲自劃於言議之地。夫錫來之疏,意在黨伐,替人條辨,不得其說,以醜詆言者爲快。而東弼疏中,以因謫媒榮斥趙尙健之濫叨,錫來陰引東弼之高祖古名臣金德諴被謫後陞擢事,而隱然侵及,德諴,卽昏朝立大節之人,有千仞壁立之操,非錫來輩所敢議論到者也。且引金垣事爲言者,尤極巧密。蓋東弼之曾祖故修撰金卨之丁卯被謫,有由於垣疏,卨之此事,蓋因積忤於元勳,終至竄謫,先輩多有冤之者。況東弼之年前一書,蓋一時公誦之言,而不過出於糾正官邪之意,則此與金垣之疏,有何一毫近似者,而曲引暗擬,意在誣衊。夫蓄怒於言事之人,而逞毒於已故之祖先者,實非有人心者所可忍爲。其言之悖義傷倫,公議莫不爲駭,在東弼,不過爲橫逆之來耳。以此自劃於三司者,決知其過矣。至於今番所遭,尤出於萬萬情外,而前職時辭疏,尙未批下之故,連日違牌,不敢陳疏。蓋伊日東宮引接時,東弼與同僚,交陳討逆處變之義,半夜力爭,得寢出閤辭位之擧,出而走報外庭,留門請對,獲準正法之請,倉卒周旋,可謂無負職責。而春坊筵說未達下之前,一通贗本,流播搢紳間。變換事實,摘抉文字,以勿使外人知之一款語,截節首尾,抑勒成案,至登於章奏之間。夫古人所謂勿使外人知者及勿露此意等說,出於一般忠愛之誠,宮官之以此意仰勉,固是職責之所當然。至於逆宦之事,東弼達辭,旣曰上稟大朝,出付有司,又曰出言外廷,登時致討,則反欲使外人不知云者。其果成說乎?其後慈殿諺敎,亦爲僞造傳說,人心世道,良可寒心,摘抉文字,陷人不測之科者,固是彼輩伎倆。而李箕翊·黃一夏之疏,語意陰慘,專出於眩亂危動之計。如許情狀,自上洞燭,彼此疏批,明賜辨斥開釋之後,可以有光於堲讒之盛德。東弼之終始撕捱於館職,實涉太過。新錄當前,東壁不可暫曠。金東弼催促行公,使參新錄,似爲得宜,敢達。上曰,唯。錫恒起拜曰,刑曹·漢城府,乃是詞訟衙門,事務緊急,不容暫曠。而刑判與判尹,前後除拜之人,行公者絶少,今過周年,成一空窠,事之寒心,莫此爲甚。刑曹判書金錫衍,非但老病,難於行公。本曹以李弘述事,書吏·庫直等,方有推覈之事,而聞錫衍,與弘述有親嫌云。勢難參涉,今姑許遞。判尹尹憲柱,方在咸鏡監營,新監司雖出,尙未肅謝,交龜遲速,有不可知,亦爲改差,何如?上曰,依爲之。又拜曰,刑判與判尹,雖有改差之命,卽今當品中,無備擬之人。臣意,則以從二品中擬望之意,分付政官,使之問議於領相,以爲擬望,恐合事宜矣。上曰,依爲之。又拜曰,實錄廳各房刪節之役,幾盡完畢云。甲戌以後時政記,開庫出送然後,可以連次刪節。而春秋館無實官之故,開庫無期,翰林新薦,一日爲急,而別兼春秋差出之後,引嫌陳疏,尙未擧行,事甚未便。更加嚴飭,不數日內使之完薦,何如?上曰,依爲之。又拜曰,經理廳之設,不過爲北漢句管之意也。厥後漸益張大,料理貿販之際,耗財病民之弊,已不可言,不可不亟罷廳號,痛斷料辦之事,以慰三南生民怨苦之心。經理廳稱號,旣已革罷,則本司有司堂上中一人,以北漢主管堂上啓下,使之專管。大臣中,首相例兼摠察,似爲得宜,該廳下人,姑以北漢吏卒,從略定數,此外則有闕勿補。財穀存減斂散之法,與凡干區處之事,主管堂上,議于大臣,作爲節目,別單啓下,以爲永久遵行之地,何如?上曰,依爲之。吏曹參判金一鏡進伏曰,殿下於頃日領議政趙泰耉箚批,有追念往事,不覺悲痛之敎,爲今日臣子者,孰不傷感?殿下旣在千乘之位,則私親生育之恩,固宜有追報之道,下詢大臣·諸臣而處之,何如?錫恒拜曰,在殿下情理,誕育聖躬之恩,不可無追報之道。臣意則,別立祠宇,祭享之需,令該司封進,別立稱號,以重事體,恐合情禮矣。領相,病未入參於筵中,領相及原任大臣·左相處,似當問議而處之。節目則令該曹博考典禮,商確講定,宜矣。一鏡曰,玆事,事體重大,令禮官問議于未入侍大臣在外大臣之後,大臣二品以上,會議朝堂,講定節目,似合事宜矣。工曹判書韓配夏拜曰,殿下嗣位之後,尙未報顧復之恩,實爲未安,朝議皆以爲,宜有追報之道。今若立祠建號,講定節目,則於公義私情,兩得其宜矣。戶曹判書金演拜曰,殿下嗣服之後,宜有追報私親之道,尙今未遑,誠爲未安,宰臣所達誠然。下詢大臣·禮官,斯速商確擧行,何如?右副承旨金始慶拜曰,殿下卽祚以來,爲私親崇報之道,宜卽擧行。而向來無建白之人,至今未行,天理人情,豈不歉缺,依一鏡所達,講定節目,趁速擧行,似宜矣。司諫李眞儒曰,宰臣所達,允合於天理人情,依所達,參酌講定節目擧行,似好矣。持平朴弼夢曰,殿下正位宸極之後,私親顧復之恩,尙未追報,宰臣所達,允合於天理人情矣。上曰,依爲之。錫恒又拜曰,料理一事,不但經理廳各司各營,無不爲之,罔民專利,搥髓剝膚,實爲今日生民第一弊端,不可不痛加杜絶,拔本塞源。今後則經理廳以下各司,凡料理爲名者,一切罷之,旣散之米布錢,則斯速徵捧。而凡外方上納之物,各以本色,納於本司,而送差人受出,那移防納之弊,痛加禁斷,定爲金石之典,永久遵行。若有違者,廟堂入啓,繩以重律,何如?上曰,依爲之。又拜曰,卽今貢物,因年條買賣,轉輾蕩敗,將不得扶持。曾因臺啓,已爲嚴禁,而人不畏法,犯者尙多,此弊未革,則貢物決不能支矣。今後勿論公私,年條買賣者,論以重律事,定式施行,何如?上曰,依爲之。又拜曰,大同設立後,凡貢物役價,從優磨鍊,故貢物主人輩,爭先樂赴,資業旣饒,無弊應役矣。其後漸至漸削,今則幾於平價,主人輩不能支堪,已有稱冤之端。今又就其中十分之一,至年豊間姑減,以此怨聲頗多。臺啓所論,誠爲得宜,依臺啓復舊,恐不可已,敢此仰達。上曰,依爲之。工曹判書韓配夏進伏曰,臣待罪惠廳,取見前堂上時文書,誠可寒心。其所貸下之數,錢文至於十四萬兩,米穀亦至十一萬石。卽今庫中所留,只是六萬餘石,前冬無雪,牟麥凍死,農民皆以麥農失稔爲慮云。前頭飢民生活,實無其路,朝家若無別樣措置,則將無以接濟矣。且前堂上時經理廳米二萬石,旣已貸來,而此則歸於京畿廳,以充不足之數。故無補於賑資,而卽今庫儲,如是不足。曾前許貸之米錢,刻期徵捧之外,更無他策,而其所散給,非必貧民,多是富商興販者。貸用錢穀,從速還捧然後,賑廳可以稍成貌樣。當此春窮,雖徵債非時,而莫重賑穀,不可不各別督捧。其中尤甚不納之類,別樣治罪,以爲卽速畢捧之地,何如?上曰,依爲之。錫恒又拜曰,頃日閤門外,詢問意見時,卿宰中如申銋·任埅·兪集一·權尙游四人,以老病之故,閉門前,先爲出去,臣所目見矣。臺官,只憑座目,混入於罪籍中,冤枉甚矣。或有旣參於詢問時,而獨漏於論罪中,臺官以此論啓,依臺啓允許,俾無混被倖免之弊,何如?上曰,依爲之。又拜曰,驪陽府夫人,年老寡居,餘日無多,諸子或卒逝,或遠謫,近來家事旁落,調度艱乏云。衣資食物,宜令該曹,從優磨鍊。慶恩府夫人,自遭天喪以來,悲哀之餘,疾患沈綿,三年內朝夕祭奠之資,亦甚苟簡云。祭需及衣資食物,亦令從優賜與,似合於情禮,故敢此仰達。上曰,依爲之。又拜曰,殿下在春宮時,故僉正沈浩,追贈右議政云。世弟嬪父故郡守徐宗悌,依沈浩例,贈議政之職,恐爲得宜,敢此仰達,上曰,依爲之。又拜曰,臣在前職時兼帶諸任,照例許遞之意,有所陳箚,下款仍及情勢難安之意矣。伏承下批,只以下款事賜答,兼任如經筵·春秋館提學·賓客·尙方提調等任,尙在身上,私心惶蹙,有不可言。而連赴鞫坐,苦無餘暇,今始仰達,令該曹,照例處置,何如?上曰,依爲之。戶曹判書金演進伏曰,近來國綱解弛,朝令不行,各邑守令,怠慢成習。惟正之供,乃是實結所出,其他奴婢身貢鹽船巫匠稅,亦且應納之物,而徒以遷就爲事,一年二年,終不上送。故上年夏間,自本曹,陳達榻前後,別爲發關催督,則各邑,或稱以民間未捧,船人無面,或諉以指徵無處,以若干木疋,塞責備納後,無意準納,事之寒心,莫此爲甚。目今本曹,累經都監大役,經費蕩竭,實無着手之處,極爲悶慮,不可無別樣變通之道。因朝令蕩減停捧之外,田稅以下各樣應納之類,更爲區別,抄出行關,使之趁二月旬前,沒數上納。而如或又有過限不納者,則該邑守令,從重論罪,監色頭目,一倂捉致京獄,各別刑推,仍令刻期督納,何如?上曰,依爲之。又拜曰,本曹,素是劇地,郞官不可不備員,而佐郞居中罷職之代,因吏曹判曹有故,尙未差出,令次官變通差出之意,敢達。上曰,依爲之。司諫李眞儒,持平朴弼夢進伏啓曰,請絶島圍籬安置罪人金昌集·李頤命,竝按律處斷,李健命則待其竣事回還,一體勘律。珍島圍籬安置罪人趙泰采減死,濟州圍籬安置。啓辭同前上曰,勿煩。眞儒曰,此啓辭,若是靳許,臣實未曉,四凶罪狀,寧有一毫可生之道乎?弼夢曰,四凶罪狀,旣悉於啓辭中,不必疊陳。而其窮天極地之罪,栫棘之典,豈足以懲其萬一乎?四凶與國家,實無兩立之勢。古語云,當斷不斷,反受其害。又云小不忍亂大謀。殿下之今日靳兪,豈不逕庭於當初處分之意乎?眞儒曰,聖上若不信臣等之言,試招國人而使之左右袒,則必皆左袒於討逆之論矣。苟非四凶之黨,其孰有右袒者乎?弼夢曰,殿下靳許至此,人心莫不疑惑,輿情莫不抑鬱矣。雖以先朝舊臣,有所顧藉,而此不過小恩,豈容留置,以貽宗社無窮之禍乎?眞儒曰,臣等,於前日聯名疏中,亦引莽·卓之事,而四凶之罪,實有浮於莽·卓矣。稱兵犯闕,古雖有之,而未有如四凶陰肆凶計,謀動天位者矣。若不夬斷,則此輩必將爲計日甚,日後禍根,有不可言矣。弼夢曰,以王法言之,洪啓迪之罪雖重,特是四凶爪牙,其罪有加於四凶者,而特下備忘,極地栫棘,人莫不爲快。四凶極罪,若與爪牙之啓迪,一體栫棘而止,則輕重豈不倒置乎?眞儒曰,聖意雖以舊臣,有所寬假,而宗社之賊,斷不可貸。若一向靳許,則將有三司伏閤,大臣率百官陳請之擧,而唯願不待伏閤庭請,而亟賜允從焉。弼夢曰,此賊一日留之,則爲一日之憂,二日留之,則爲二日之憂,而尙今不能夬正王法,人心莫不憤鬱矣。此賊皆以巨室,爪牙腹心,布列中外,跳踉躑躅,實有百計闖發之慮矣。眞儒曰,外間有罔極之言,皆曰此輩身雖竄謫,爲其腹心者,布列京輦,死中求生之計,將無所不至云。當初殿下,言訖輒從,今乃漸不如初,豈不抑鬱乎?弼夢曰,不能感回天聽,固是臣等誠意淺薄之罪,而此事關係宗社,若不能正其罪,則宗社之亡,誠恐迫在朝夕矣。眞儒曰,四凶之流毒百姓,可謂極矣。其赴謫之際,路傍觀者,莫不相賀。古語所謂,人情大可見者,正指此也。雖下勿煩之敎,唯願更加三恩。弼夢曰,殿下,旣以勿煩爲敎,臣宜不敢更爲强聒,而臣等,不忍與此賊俱生,如是仰請矣。殿下若復持疑,則毫忽之間,禍且不測矣。眞儒曰,前頭雖經年閱歲,決不可停啓,臣等當伏閤力爭,期於準請矣。許積之罪,非比四凶之罪,而先大王,亟從正法之請。今殿下,豈可以舊臣之故,而有所容貸乎?上曰,勿煩。弼夢曰,有勿煩之敎,雖不敢更聒,而前頭宗社之憂,可謂罔極矣。眞儒又拜啓曰,請前後合啓發論臺官遠竄,連啓隨參諸人,削奪官爵。啓辭同前上曰,勿煩。又拜曰,請庭請時立異人外諸臣之同聲唯諾者,令政院受其自首,一體勘律。啓辭同前上曰,勿煩。錫恒進伏曰,混被罪罰,旣涉冤枉,亦似不緊,故小臣,纔有所達而蒙允矣。今下勿煩之敎,何也?上無發落。錫恒曰,然則允從乎?上曰,唯。眞儒又拜曰,請令廟堂,三南大同,量宜蠲減。啓辭同前上曰,勿煩。又拜曰,請亟寢趙聖復發配之命,仍前設鞫,嚴刑究問。啓辭同前上曰,勿煩。眞儒曰,聖復事,如是持難,豈是意慮之所及乎?一鏡進伏曰,臣亦頃有所達矣。若一向不從,則宗社之憂將無窮,是豈處分之意乎?聖復陰受密旨於四凶,謀動天位,罪當嚴鞫。向日更推後,大臣亦欲請刑,而因意外判付,未得鞫問矣。大臣方入侍,伏望詢問而處之。眞儒曰,發配判付後,臣等以鞫問論啓故,未得發配,方留其家云,聖復,豈是偃臥其家之人乎?一鏡曰,臣猥蒙不世之恩,爲國一死,耿耿于中,且伏見殿下處分,天旋地轉,雷厲風飛,擧國之人,無不想望。處分之下,人皆痛快,而曾未閱月,漸不如初,置國事於相忘之域,當初何其嚴正,今日何其緩緩耶?眞儒曰,樊噲之言云,昔何壯也,今何憊也。殿下處分,與初大異,臣實嘅然。一鏡曰,古語云,靡不有初,鮮克有終。殿下曾未數月,處分如此,臣實悶鬱。眞儒曰,此則國人所知,不待拷掠,必當箇箇承款,而一向靳兪,臣實未曉也。一鏡曰,殿下初不覺悟,則固無奈何,而旣已明白處分,渙然氷釋,而曾未幾何,乃復如此,未知聖意之何居也。眞儒曰,魏徵云,漸不如貞觀初。今則不過數月,漸不如初,國事誠可悶矣。上,良久,答曰,勿煩。又拜曰,罪人志述,書進所懷,逼辱聖躬,無復有人理,職在師儒者,所當嚴斥之不暇。而其時國子堂上,不但視若尋常,循例捧入,藉重賢關之空堂,措辭啓稟,操切君父,略無忌憚,其無嚴不敬之罪,不可不懲。請當該同知成均大司成,竝命遠竄。上曰,勿煩。眞儒曰,臺啓,一例勿煩爲敎,臣極悶鬱,國子堂上之事,極爲無嚴,而殿下,何以終不允從乎?上無發落。弼夢進拜啓曰,諫院,旣已論啓,而臣亦敢達矣。請亟寢聖復發配之命,嚴刑鞫問。啓辭同前上曰,勿煩。弼夢曰,初旣允從,今乃如是靳許。雖未知聖意之如何,而聖復之疏出,而聯名之箚繼之,聖復之疏,實聯名箚之嚆矢也。其相繼和應,綢繆謀議之狀,昭不可掩。若不鞫問,則奸情凶謀,何以鉤得乎?眞儒曰,聖復事,尤爲切悶。雖經年閱歲,臺啓無收殺之理,未收殺之前,聖復不可發配,豈可使聖復,偃臥其家乎?上無發落。弼夢又拜曰,請金雲澤遠竄,金民澤·祖澤·李器之,主簿李天紀·趙洽·李德峻·李崇祚·李正植·尹休耕·邢儀賓·趙松·金盛節·李秀節·錢仁佐·安龜瑞等,竝命邊遠定配,卽日押送,以絶禍根。啓辭同前上曰,勿煩。眞儒曰,此事,國言喧藉。一日留在輦下,必增一日之憂,若詢于大臣則可知矣。弼夢曰,四凶之啓,旣不允從,此輩又皆留在輦下,其憂豈有量哉?眞儒曰,人數稍多,似涉濫觴,而罪旣重大,則雖三十人,亦豈不允從乎?弼夢曰,此輩寔繁有徒,不止於臺啓所論者,而以人數太多之故,參酌拔去,其所拔去者,比啓辭中所論之數,不啻較多矣。然,當視其罪犯之如何,豈可以人數多寡言之乎?眞儒曰,此類出沒輦下,日夜經營,未知釀得何樣禍機也。弼夢曰,四凶之罪,尙未正法,置之半生半死之間,渠輩自知爲几上肉。故其身雖在栫棘,其爪牙腹心,隱伏京輦。其經營謀計,無所不至,豈不大可懼哉?眞儒曰,殿下若不亟從,則必有後悔之日矣。置昌集於半生半死之間,其爲計何所不至乎?弼夢曰,凡事初雖有過,改之則爲好,而此則,必有後悔無及之患矣。若下詢于入侍諸臣,則可知非臣等偏係之論,而爲一國公誦之言矣。小臣雖萬萬不似,改紀之初,授以耳目之任,此是何等危疑之日乎?晝夜所憂,惟是有害於君父,貽患於宗社之事,必欲以死爭之。合啓及聖復與此輩之事,若不關係至重,則豈敢登諸臺啓,强聒至此乎?眞儒曰,雲澤則在宰列者,而其餘民澤等諸人竄與不竄,有何損益於臺臣,而如是苦口力爭乎?其中錢仁佐,卽春澤腹心,而普澤,爲湖南伯時,置之幕府,多爲陰秘之事。殿下在儲位時,謀危聖躬者,莫非春澤輩所爲。況今此何等時耶?弼夢曰,四凶於平居無事之時,以厚俸重祿,寵異其身,實無後患之可慮,而尙且謀動天位。況今置之半生半死之間,其死中求生之計,將何所不至乎?彼輩夙宵經營,莫非謀危君父之事。身爲几上肉,其爲謀計,勢所必至,尙可望聖躬之全安宗社之無憂乎?眞儒曰,幺麽之輩,若無大段關係,則豈敢爲恐動之言乎?實有宗社切急之憂,故如是爭論矣。卽今所論三南大同事,不過便民之政,而終不允從,顧此狐鼠輩之事,亦一倂不從,實非當初所望也。有言責者,不得其言則去,臣等雖在職,將安所爲之乎?弼夢曰,彼輩專權自恣已久,且以巨室締結之徒何限,而然不欲爲已甚之事,參酌論啓,落漏者亦多,此輩特孤雛腐鼠耳。若其所關不至重大,則何必汚筆舌而損臺體乎?四凶,雖已屛裔,而此輩布在輦下,誠有切急之憂,伏願諒察而允從。上,久無發落。右副承旨金始慶進伏曰,上候未寧中,殿坐已久,日氣且寒,臺臣啓辭,尙有一二條未盡達者,伏願卽賜發落。上曰,勿煩。弼夢曰,旣以勿煩爲敎,雖不敢更達,而此事何如是持難不從乎?彼輩罪犯,關係至重,而終不允兪,未知聖意之何在。而臣言辭拙訥,誠意淺薄,不能回天,臣誠慚恧,而誠恐有無窮之患矣。上無發落。又拜曰,請貢物價米,令本廳仍前勿減,以慰都民之望。錫恒進伏曰,小臣,纔以依臺啓允從之意,仰達矣。上曰,依啓。弼夢又拜曰,昨日鞫廳判付中,以仰稟後言于內官之事,固非不道之說,更無可問之端。金夢祥放送爲敎,故依判付卽已放送,而但念宮闈間說話,何等嚴祕?而夢祥,乃敢私相傳說,略無畏忌,其無嚴不敬,莫此爲甚。論其負犯,關係至重,放送之命,遽下於千萬意外,王章乖舛,輿情駭憤。如此妖惡之輩,若不依法重繩,則將無以嚴宮闈而杜後弊,請內官金夢祥,減死,極邊定配。上曰,勿煩。諸臣,以次退出。
上在昌慶宮。停常參·經筵。
下直,蔚山府使洪尙賓。
金始慶啓曰,大司憲柳鳳輝,掌令鄭雲柱·李濟上疏入啓,執義朴熙晉在外,持平趙遠命未肅拜呈辭,持平朴弼夢呈辭,今日以監察茶時之意,敢啓。傳曰,知道。
有政。吏批,判書沈檀陳疏入啓,參判金一鏡進,參議未差,右承旨柳重茂進。兵批,判書李光佐陳疏入啓,參判李台佐受由在外,參議柳鳳徵病,參知李眞望進,右副承旨金始慶進。
吏批啓曰,判書陳疏入啓,參議未差,小臣獨政未安,何以爲之?敢稟。傳曰,仍爲之。又啓曰,大司諫,今當差出,而擬望之人乏少,外任竝擬,何如?傳曰,允。
政事,以李世最爲大司諫,趙泰億爲副提學,李仁復爲刑曹參議,梁聖揆爲禮曹參議,李夏源爲輔德,尹聖時爲兵曹正郞,朴徵賓爲工曹佐郞,尹東衡·姜世胤爲典籍,趙光命爲司評,趙海壽爲掌樂主簿,李錫祿爲內贍主簿,尹會爲司成,沈檀爲兼知春秋,趙文命爲別兼春秋,李台徵爲兼春秋,金錫衍·尹趾慶爲副護軍,尹憲柱·梁聖揆爲副司直,尹夏敎爲副司果,洪聖輔爲副司正。
柳重茂啓曰,玉堂空直,已至許久,事之未安,莫甚於此。應敎金東弼,昨有只推之命,副修撰沈珙,亦已入城云。竝牌招入直,在鄕人員上來事,前已申飭,而尙不入來,更加催促,何如?傳曰,允。
又啓曰,下番兼春秋李慶錫,入直三日,實病非細,無察任之勢,姑爲減下,其代今日政差出,何如?傳曰,允。
傳于金始慶曰,長番內官尹殷輔,當爲賜物擧行,不能詳察,以致誤行之境,極爲非矣,推考。
柳重茂,以吏批意啓曰,卽接掌樂院·內贍寺·濟用監牒呈,則主簿李最彦,身病甚重,決無供職之望。主簿兪宇基,奉事趙尙遂,受由過限未上來,竝依例改差,何如?傳曰,允。
又以吏批意啓曰,成均館典籍黃翼,再除授後,過限未上來,依例改差,何如?傳曰,允。
傳于金始慶曰,今番救火入直都監軍兵等,自本營米布磨鍊題給事,分付。
柳重茂啓曰,史薦,一時爲急,別兼春秋趙文命,旣已差下,卽爲牌招,以爲趁速完薦之地,何如?傳曰,允。
金始慶,以兵批意啓曰,閫帥臣父年七十人,稟旨加資事,已有定奪矣。別單書入之意,敢啓。傳曰,知道。
柳重茂,以禮曹言啓曰,陵幸吉日,以二月初四日定行事,旣已命下,而日官來告,元日雖是吉日,曆書中以不宜出行懸註,未及覺察,此外吉日,初擇初九日及初十日爲吉云。日官之當初不審,該吏之中間做錯,俱極可駭。自本曹,本監科罪懲治。臣等亦不勝惶恐,而日官之旣如此吉日,更以何日定行乎?敢稟。傳曰,初九日定行宜矣。
又以禮曹言啓曰,上年春明陵展謁時,敬陵·昌陵展謁,變服行禮,實涉難便,故依近例,遣大臣攝行。順懷墓,亦爲遣官致祭,而翼陵祭禮,則遣大臣攝行。展謁則山陵行祭後,殿下仍行展謁之禮矣。今亦依此磨鍊乎?敢稟。傳曰,依爲之。
又以禮曹言啓曰,五禮儀國恤三年內,拜陵條有曰,王后同陵,則陵司,設王后神座於靈座之東,典祀官,加盞三於尊所,各設禮饌。殿下獻副盞,亞終獻官,亦獻副盞云。上年春拜陵時,亦用此儀,前期告由,移安王后神座於大王丁字閣,殿下以衰服,一時行禮,亦以衰服行兩陵望陵拜哭之禮矣。今此節目,依此爲之,而王世弟當行亞獻之禮,以此磨鍊之意,敢啓。傳曰,知道。
金始慶,以兵曹言啓曰,今此陵幸時,侍衛節目,今方磨鍊,而取考謄錄,則壬午以後,敬陵·昌陵·明陵行幸時,路由蜂峴,而勿設晝停矣。今亦依此擧行之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
敎江華留守沈壽賢書,王若曰,陪京鎖鑰之任,簡選惟難,一方保障之權,委寄尤重,咸循公擧,特畀能臣。惟卿,厚質韜眞,沈機運物,淹究史籍,蓋將發爲事功,歷踐淸華,尤能守以簡約。當事而正色不撓,毅乎眞士大夫之風,剸劇而游刃有餘,藹然良二千石之譽。若其體國便民之志,益著受命均田之時,經土制疆,不以根括爲意,輕徭薄稅,不以苛覈爲能。使斯民知先朝子惠之恩,賴我卿得古人申劃之法,擧斯而措,何往不宜?疏通之才,足以辦控禦之績,仁愛之政,足以起凋瘵之氓。河北告飢,正須富弼之惠,晉陽有難,將賴尹鐸之寬。玆授卿以江華府留守兼鎭撫使,惟此海防之多虞,重以民命之近止,崇墉環海,扼四方鷁路之交,大侵連年,哀萬口魚喁之望。修城繕甲,詎緩陰雨之綢繆,發倉傾囷,尤急晨夕之喣哺。夫然後乃可得人和之效,不如此亦安用天塹之形?凡諸拯救之方,固當如漏甕焦釜。若夫經遠之劃,亦宜思銅礎荻垣。於戱,惟忠信固所自持,惟寬裕乃克有濟。十年緋玉,幾多淹滯之歎,百里金湯,今有付托之喜。雖朝議惜外,何害蕭馮翊之試才,而要路在前,且觀韓開封之理事。須體至意,益勉良圖。故玆敎示,想宜知悉。知製敎李眞望製進
上在昌慶宮。停常參·經筵。
金始慶啓曰,大司憲柳鳳輝,掌令李濟·鄭雲柱,上疏入啓,執義朴熙晉在外,持平趙遠命未肅拜呈辭,持平朴弼夢呈辭,今日以監察茶時之意,敢啓。傳曰,知道。
藥房提調臣韓配夏,右副承旨臣金始慶啓曰,伏未審日間,聖體調攝,若何?頭部微疼,膈間不淸利,喉乾·咳嗽,及水刺厭進,寢睡之節,益有加勝之勢乎?大妃殿調攝之候,亦復何如?加減生脈散五貼,當盡於今日,五貼卽爲劑入,以爲兼進之地,宜當,臣等不勝憂慮,敢來問安,竝此仰稟。答曰,知道。慈殿氣候,差勝後一樣,而予則諸症候及水刺厭進之候,日漸差勝,而寢睡安穩矣。
大妃殿·中宮殿,藥房口傳問安。答曰,知道。
金始慶啓曰,都承旨李正臣,左副承旨朴彙登,疏批未下,左承旨南就明,同副承旨沈樘,今日病不仕進,臣始慶,與右承旨柳重茂伴直矣。右承旨柳重茂,遭服制,今方出去,廳中,只有臣一人。出納重地,事甚苟簡,同副承旨沈樘,卽爲牌招察任,何如?傳曰,允。
柳重茂啓曰,吏曹郞廳,以刑曹判書·判尹,從二品中擬望事,問于大臣,則領議政趙泰耉以爲,方在縮伏俟罪中,不敢擬薦。右議政崔錫恒以爲,事體難安,今方陳箚云,而亦不擬薦。何以爲之?敢稟。傳曰,待下批擬薦。
以輔德金東弼,副司果李彙晉,校理尹㝚,副校理洪廷弼等,月課連三次無緣不作,罷職傳旨,傳于沈樘曰,推考傳旨捧入。
金始慶,以弘文館言啓曰,新除授副提學趙泰億,時在京畿抱川地,經筵事緊,請斯速乘馹上來事,下諭。本館上番闕直,事體未安,而副應敎權詹,副校理洪廷弼·洪萬遇,俱在外,修撰李廷濟,自鄕纔已入來,卽爲牌招,以爲姑陞入直,何如?傳曰,允。
沈樘,以侍講院言啓曰,本院新除授輔德李夏源,時在忠淸道忠州地,書筵入番事緊,斯速乘馹上來事,下諭,何如?傳曰,允。
又以侍講言啓曰,王世弟書筵,則進講小學,召對則進講綱目矣。日昨下令,一朔內朔望齋戒,書筵頉稟,至於八日,此外雜頉甚多。小學卒業未易,小學,旣是曾講之書,一日再講,則雖有齋戒停講之時,庶可以及時畢講,自講院,博考前例以達爲敎。臣等取考本院日記,一日之內,以一冊,再次書筵,未有前例,而壬子年先大王在東宮時,每當書筵頉稟之日,則輒下召對之令,名雖召對,而實講書筵所講之冊。今若遵用此例,書筵有頉之日,雖依例稟停,而召對時仍講小學。召對所講之綱目,進講於夜對,則經史之功,可無偏廢之患矣。且以夕講,亦欲爲之,而考見前例,則夕講召對,通用一冊,今亦以綱目,通用於夕講召對乎?此亦不可不議定之意爲令,而係是講規變通,臣等不敢獨自擅便,問議于師傅·賓客而處之,何如?傳曰,允。
又以春秋館郞廳,以監事意啓曰,翰林新薦,斯速擧行事,已有成命矣。別兼春秋趙文命,昨已違牌坐罷,別兼春秋朴弼夢·沈珙,旣皆出肅,而朴弼夢,以曾以回薦時可否之故,至被臺論,爲難安之端,不爲行公。此則其時臺論,旣甚無據,大臣·臺臣,亦已顯斥,則公議亦可見也。到今薦事,一日爲急,朝令催促之下,決不當强引爲嫌,一向撕捱,各別申飭,使之行公。且朴弼夢,方帶臺職,而兼行史官之任。事體未安,故曾前亦有臺職變通之例,朴弼夢所帶臺職,今姑遞改,口傳付軍職,仍卽牌招察任。別兼春秋尹惠敎,今方在外,時未上來,而比於朴弼夢·沈珙爲下位,下位方帶職,而右位替行薦事,亦非館規。尹惠敎之別兼春秋,亦爲減下,以爲斯速完薦之地,何如?傳曰,允。
金始慶,以兵曹意啓曰,今此大駕·王世弟明陵展謁時,各殿問安馬及各差備入把本曹驛馬與京畿·忠淸·江原三道驛馬之添補於本曹之數,依前磨鍊,別單書入矣。外方驛馬,則來二月初五日,京中逢㸃之意,兩道監司處,發馬知委。司僕寺添補馬,則從本寺啓下數,使之直爲入把之意,敢啓。傳曰,知道。
司諫李眞儒,正言徐宗厦啓曰,向者大臣縣道一疏,不過援引古事,自附匡救之義,而兩司合啓,直請削黜,遣辭危險,顯有嫁禍之意。至於頃日庭請旣罷之後,大臣不顧情勢體例之萬萬難强,毅然自奮,走入禁門,爲以死力爭之計者,誠以天位將危,宗社如綴。聖明求助之志,哀痛惻怛,臣子秉彝之心,有不忍暇論他事,則其斷斷血忱,可謂有古大臣風。及其造膝抗言,終至回天,則大小人情,動色相賀,而處耳目之任者,乃敢白地揑造,驅之於罔測之科,直請拿鞫,旋又變爲遠竄。其閃倐伸縮之態,姑不暇論,本心之專在不悅於收還備旨者,昭不可掩,陰凶之罪,在所必討。請前後合啓發論臺官遠竄連啓隨參諸人,削奪官爵。
又啓曰,三南,爲國家根本之地,連値凶歉,且當量役,民力已窮,怨咨日甚,實有土崩之憂。當此改紀之初,苟無慰悅之擧,實無收拾人心之道。曾在甲戌初,大臣陳請,蠲減大同六斗,民心胥悅,我先王盛德,至今稱頌,豈非今日殿下所當仰法者耶?卽今國儲蕩然,經費雖曰難支,而一自改量以後,結數比前頗剩,雖有蠲減,亦足以補其不足?事苟利民,君誰不足?請令廟堂,三南大同,量宜蠲減。
憲府,以賊臣趙聖復設鞫嚴刑究問事,屢次論啓,而聖上尙靳允可,臣等不勝憫鬱之至。聖復之疏,導之於前,而四凶之箚,踵進於後。其首尾和應,血脈貫通,受嗾嘗試之狀,萬目難掩,當初臺臣之或疏或啓,請以鞫問者,蓋以此也,而聖批中務盡詳審爲敎者,亦可見聖意所在也。及其拿來設鞫之後,其所自明之說,無非泛然之語,窘遁之辭,嚴刑鉤得,獄體當然,而再次更卽請刑,已失按獄之道。乃於判付中,以其所陳,不過輕妄爲敎,仍有還配之命,臣等竊惑焉。夫受人頤指,謀動天位,何等罪惡,而恕之太寬,不復究問,使密地潛伏,驅使鷹犬之輩,終然漏綱,則豈非失刑之大者乎?按法之體,決不當如是。請亟寢聖復發配之命,仍前設鞫,嚴刑究問。
又啓曰,罪人尹志述,書進所懷,逼辱聖躬,無復有人理,職在師儒者,所當嚴斥之不暇,而其時國子堂上,不但視若尋常,循例捧入,藉重賢關之空堂,措辭啓稟,操切君父,略無忌憚,其無嚴不敬之罪,不可不懲。請當該同知成均大司成,竝命遠竄。
又啓曰,新除授大司諫李世最,時在忠淸道淸風府任所,請斯速乘馹上來事,下諭。
答院啓曰,亟停勿煩,下諭事,依啓。
上在昌慶宮。停常參·經筵。
夜自一更至五更,月暈。
仁獻王后忌辰齋戒。
金始慶啓曰,大司憲柳鳳輝,掌令鄭雲柱·李濟,上疏入啓,執義朴熙晉在外,持平趙遠命服制呈辭未肅拜,持平一員未差,今日以監察茶時之意,敢啓。傳曰,知道。
沈樘啓曰,吏曹郞廳來言,臺諫有闕,政事,何以爲之?取稟。傳曰,明日爲之。
兵曹口傳政事,以朴弼夢爲副司直。
沈樘,以侍講院言啓曰,本院兼說書趙顯命入直矣,今以師傅·賓客處,講規問議事,下直出去,京外往還之際,將費四五日,下番,將未免闕直,而司書權益寬,說書宋寅明,皆陳疏未承批,他無推移替直之員。且再明日孝寧殿望祭王世弟攝行時,宮官不可不備員,而輔德李夏源在外,弼善徐命遇陳疏未承批,文學鄭錫五連呈辭單,不爲行公。兼弼善·兼文學·兼司書未差,無故行公者,只有臣兼輔德李眞儒。不但番次苟簡,陪祭執事,實無推移之道。文學鄭錫五,卽爲牌招察任,在外及未差人員,令政院似當有稟旨變通之道,而未承批人員,不敢循例請牌,何以爲之乎?敢啓。傳曰,依允。疏批未下,竝牌招
又啓曰,因侍講院草記,孝寧殿望祭王世弟攝行時,宮官,不可不備員,在外及未差人員,令政院稟旨變通事,允下矣。輔德李夏源在外,似當有變通之道,未差人員,亦宜牌招政官,開政差出,而今日,乃國忌齋戒,在前如此之時,亦有政官牌招開政之例,何以爲之?敢稟。傳曰,明日牌招開政。
又以侍講院言啓曰,再明日孝寧殿望祭王世弟攝行時,翊衛司官員,不可不備員,而左翊衛李挺英,司禦尹景績,受由過限,右翊衛李思一,以親病受由,副率韓元震,引嫌不仕,侍直安重觀,呈旬。翊贊一員,衛率二員,洗馬一員,皆未差。受由過限與不仕之人及未差之代,令政院稟旨變通,口傳差出,以爲陪從之地,何如?傳曰,允。
又啓曰,因侍講院草記,孝寧殿望祭王世弟攝行時,翊衛司官員,不可不備員,未差受由過限與不仕之人,令本院稟旨變通,口傳差出事,命下矣。未差之代,令該曹卽爲口傳差出。左翊衛李挺英,司禦尹景績,受由過限,副率韓元震,引嫌不仕,竝合有變通之道,何以爲之?敢稟。傳曰,竝改差。
又以弘文館言啓曰,本館上下番,姑陞入直矣。下番副修撰沈珙,以別兼春秋,今日移直于翰苑,副應敎權詹,副校理洪廷弼·洪萬遇,皆在外,無他推移入直之員。上番將未免闕直,令政院稟旨變通,差出闕員,仍卽牌招察任,何如?傳曰,允。
又啓曰,因弘文館草記,上番,將未免闕直,令本院稟旨變通,差出闕員事,允下矣。政官,所當卽爲牌招開政,而日勢已暮,且以本院啓辭,有明日政官牌招開政之命。玉堂闕員,明日政差出,仍卽牌招察任,何如?傳曰,允。
金始慶,以訓鍊都監言啓曰,傳曰,今番救火入直都監·軍兵等,自本營,米布磨鍊題給事,命下矣。弘化·金虎兩門入直救火軍兵,合一百八十八名,每名布子一疋式,合三同三十八疋。率領把摠河沃,哨官高效元·南宮潝,各黑角平弓一張,靑三升二疋,箭竹一浮式賞給之意,敢啓。傳曰,知道。
上在昌慶宮。停常參·經筵。
仁獻王后忌辰。
大妃殿·中宮殿,藥房問安。答曰,知道。
藥房提調臣韓配夏,左承旨臣南就明啓曰,伏未審日間,聖體調攝,若何?頭部微疼,膈間不淸利,喉乾·咳嗽,及水刺厭進,寢睡之節,漸有加勝之勢乎?大妃殿調攝之候,亦復何如?臣等不勝憂慮,敢來問安。答曰,知道。慈殿氣候與再昨一樣,予之諸症候,別無加減,而寢睡安穩矣。
金始慶啓曰,大司憲柳鳳輝,掌令鄭雲柱·李濟上疏入啓,執義朴熙晉在外,持平趙遠命未肅拜呈辭服制,持平一員未差,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等當爲中日習射,而國忌相値,不得爲之之意,敢啓。傳曰,知道。
又以都摠府言啓曰,本府堂上十員內,都摠管姜鋧,疏批未下,副摠管密陽君梡,差永徽殿獻官,靈原君櫶,親病猝重,吳重周·李暉,因臺啓,方在自首中,三員未差,都摠管密昌君樴,與副摠管昌寧君樟,上下番入直矣。樟,差永昭殿獻官,今方受香,他無推移替直之員。三員未差之代,令該曹口傳差出,卽爲牌招入直,何如?傳曰,允。
兵曹口傳政事,以申翊夏·申命仁·尹五商爲副摠管,以沈錥爲洗馬,柳鳳齡·曺夏奇爲衛率,趙裕壽爲翊贊。
沈樘啓曰,吏曹參判金一鏡,牌招不進,推考傳旨,今方捧入,而開政命下之後,未卽擧行,事甚未安,更爲牌招開政,何如?傳曰,允。
又啓曰,吏曹參判金一鏡,再招不進,推考傳旨,今方捧入矣。明日孝寧殿望祭王世弟攝行時宮官,不可不趁今日差出,而一日三牌,有傷事體,何以爲之?敢稟。傳曰,更卽牌招。
以文學鄭錫五,司書權益寬牌不進罷職傳旨,傳于沈樘曰,推考傳旨捧入。
金始慶,以侍講院言啓曰,明日孝寧殿望祭王世弟攝行時宮官,不可不備員,文學鄭錫五,司書權益寬,旣有只推之命,所當竝爲牌招,而司書權益寬,疏批未下,文學鄭錫五,更爲牌招,以爲陪從之地,何如?傳曰,允。
以文學鄭錫五牌不進罷職傳旨,傳于金始慶曰,推考傳旨捧入。
金始慶啓曰,吏曹參判金一鏡,三牌不進,推考傳旨,今方捧入,而開政命下之後,終未擧行,事甚未安,一日四牌,尤傷事體,且日勢已暮,何以爲之?敢稟。傳曰,待明朝牌招開政。
本院啓曰,近來朝臣疏箚之入啓而未下批者甚多,待其承批之間,職事之廢閣,誠爲悶慮。至於大臣陳箚,事體自別,而尙不賜批,兩銓長,其任尤爲緊重,日昨筵席,大臣旣以此陳達蒙允矣。其後又過累日,事務之曠廢,日甚一日,大政尙今遷就,外方則殿最守令及閫帥有闕之代,久未差出。當此凶歲各邑空官之弊,諸閫夫馬之留滯,俱係可慮。內而東銓則亞銓間或開政,而拘於格例,有所扞格,西銓則祿都目政,當行於歲前,而至今遲延,軍兵之待哺者,飢餒特甚,將至難保之境。秋曹·京兆,卽是詞訟劇地,而久作空窠,無以變通,此外弊端,不敢一一煩達。以本院事言之,都承旨臣李正臣,左副承旨臣朴彙登,俱以未承批之故,不爲仕進,今已多日。藥房問安,每以代房進去,陵幸旣定,該房亦多句管之事,而不能擧行,如許等事,委屬可慮。臣等,職在出納之地,實切悶鬱之忱,不避煩猥,惶恐敢啓。傳曰,知道。
上在昌慶宮。停常參·經筵。
下直,洪州牧使朴萬普。
孝寧殿望祭,王世弟攝行後,四更五點,政院·玉堂,單子問安。答曰,罔極。
大妃殿·大殿·中宮殿·嬪宮,政院·玉堂單子問安。答曰,罔極。大妃殿·大殿·中宮殿,朝廷二品以上·六曹單子問安。答曰,罔極。大妃殿·中宮殿,藥房口傳問安。答曰,罔極。
藥房提調臣韓配夏,右承旨臣柳重茂啓曰,月半之奠已過,仰惟孝思益復罔極,伏未審夜來,聖體調攝,若何?頭部微疼,膈間不淸利,喉乾·咳嗽及水刺厭進,寢睡之節,漸有加勝之勢乎?大妃殿調攝之候,亦復何如?臣等不勝憂慮,敢來問安。答曰,知道。時序易邁,望奠奄過,益復罔極,慈殿氣候,與昨一樣,予之諸症候一樣,而寢睡安穩矣。
金始慶啓曰,大司憲柳鳳輝,掌令鄭雲柱·李濟,陳疏入啓,執義朴熙晉在外,持平趙遠命,未肅拜呈辭服制,持平一員未差,今日以監察茶時之意,敢啓。傳曰,知道。
南就明啓曰,右承旨柳重茂,外四寸妹掌樂主簿趙海壽妻淑人閔氏身死,服制已行四日,出仕,何如?傳曰,允。
金始慶啓曰,今日賓廳日次,兩司當爲進參,而憲府多官,或在外,或陳疏未承批,或未肅拜,或未差,無一行公之員。除在外及陳疏未承批外,未肅拜持平趙遠命,卽爲牌招,使之入參,何如?傳曰,允。
又以備邊司言啓曰,今日,乃賓廳日次,有時急稟定之事,以來會事出令矣。堂上中戶曹判書金演,工曹判書韓配夏外,無一人進參者,次對將無以備員,事之未安,孰甚於此?禮曹判書李肇,吏曹參判金一鏡,禮曹參判朴泰恒,刑曹參判尹就商,竝卽牌招,以爲備員入侍之地,何如?傳曰,允。
又啓曰,備邊司郞廳,以大臣意來言,今日次對,多有時急稟定之事,來會賓廳矣。堂上不能備員,且有情勢難安之端,不得不退去云矣,敢啓。傳曰,知道。
柳重茂,以禮曹言啓曰,今正月初十日大臣·備局堂上引見入侍時,因吏曹參判金一鏡所啓,追報之節,問議于未入侍及在外大臣事,命下矣。問于大臣,則領議政趙泰耉以爲,臣於病伏垂死之中,忽伏承禮官來詢之命。竊惟聖上嗣服之後,追報私親之擧,卽是天理人情之所不容已者。此固筵臣之所以陳請,而必也酌禮參情,折衷得宜,無過無歉然後,方可以叶一時之物情,絶後世之訾議。如臣矇學蔑識,誠難以淺見臆斷,率意仰對,而況今所被人言,乃是人臣之極罪,方在縮伏俟譴之中,不敢爲唐突獻議之計,益不勝惶悚之至。領中樞府事金宇杭以爲,仰惟聖上至仁盛德,動法先朝。昨年鄕儒之陳疏也,殿下特降備忘,辭嚴義正,有以見我聖上遵守先旨,抑情制私之盛意,大聖人作爲,孰不欽仰感歎也哉?爲今日臣子者,固當仰體聖意,將順之不暇,而不意反經之論,忽發於筵中,至請會議朝堂,噫,是何擧也?以殿下至德達孝,其於追報誕育之恩,宜無所不至,何待群下之陳請,而卽祚以來,未曾提起者,豈不以事係先朝,有難輕議故歟?臣謂仍其舊祠,豐其祭需,備盡享祀之節,以寓追報之誠,則其在繼先志·伸私情之道,庶可以兩全而不悖,至於立祠建號之議,非臣淺慮之所及。惟聖明,深惟義理,終始勿撓,俾無後世之譏議,是臣區區之望也,伏惟上裁云。大臣之意如此,上裁,何如?傳曰,以待左相議考例,商確,稟處。
又以侍講院言啓曰,本院文學鄭錫五,昨日旣有只推之命,又有講規問議進去之令,卽爲牌招察任,何如?傳曰,允。
本院啓曰,今日大臣,爲次對入來,以備堂不備,啓請牌招,待其備員。將欲請對之際,司果鄭亨益之疏到院,以昨日筵中私親追報之論,指斥大臣·諸臣,罔有紀極,故大臣引嫌退去矣。今此追報之論,旣有收議諸大臣·二品以上會議之擧,而兩大臣收議判付中,以待左相議考例,商確稟處爲敎,此非停當之事。自當博詢廣議,務歸至當,則有何汲汲可論之事,而亨益前疏,旣未承批,又復出位,疏斥大臣·諸臣,至於此極,誠未知其意也。目今大臣以下諸疏,俱未下批,位著之間,絶無行公之人,三司闕員,亦不得差出,而今日殷奠攝行之時,宮官終不得備員,百事泮渙,無以成樣,鼎席之上,無故行公,只是右相一人,銓地亦只有亞銓一人行公矣。此疏未下批之前,勢難行公,國事實爲罔措,此疏必卽明白下批,然後大臣·諸臣,可以進退,故臣等不避煩複,惶恐,敢啓。傳曰,知道。
行判決事魚史衡三度呈辭,入啓,傳曰,還出給。
柳重茂啓曰,明日,乃大妃殿進御湯藥議定之日,而藥房都提調臣趙泰耉,身病甚重,纔承調攝之命。提調臣韓配夏,以鄭亨益疏斥,情勢難安。副提調臣李正臣,疏批未下,久未行公,莫重議藥,不宜以此停止。副提調李正臣,待開門牌招,以爲議藥之地,何如?傳曰,允。
柳重茂啓曰,左議政崔奎瑞處,疏批遣史官傳諭事,命下矣。城門已閉,明日待開門傳諭之意,敢啓。傳曰,知道。
副司直崔奎瑞疏曰,伏以臣於今月二十二日,伏蒙史官來傳聖旨,以臣拜議政府左議政,使之乘馹上來者。臣承命驚惶,精爽飛越,手足失措,不知恩遇之爲感,爵祿之爲榮,只俟公議之地,有所駁正,而仄聽累日,尙未有聞,重任久曠,尤增臣罪,玆不得不冒昧自列焉。臣立朝二十年,歷試內外,本末畢露,臣之不合於是職,人孰不知之?且今屛跡田間,二十三歲,年已望八,疾病奄奄,其不堪復入朝端,人亦孰不知之?臣則私竊獨念,身有忘君負國之罪,不容自立於人世者,欲暴情實,感淚先零。臣以至愚極陋,蒙被先大王罔極之恩,湔拂陶甄,致身華膴,至於八座,榮擢特出,睿簡渥恩之隆,夐絶常倫,而臣自顧才識短淺,無以仰報特達之知,遂至逃遁荒野,自絶于天,論以常憲,豈容得保其性命,而聖慈天覆,猶復眷眷不舍,別諭溫批,前後相續,間或伏承不敢聞之嚴敎,而此亦出於必欲其仕之至意,臣實感泣恩私,有非他人所能識也。及夫辛卯,擢授金吾之職,仍復親降玉音,以卿之去國,今已十三年矣,予亦有欲見之意,卿獨無是心乎爲諭。爲人臣子,寧有不感動於斯敎者哉?臣非敢有所執守,區區一端廉義,實有不容於弁髦者。荏苒十年之間,終不得一覲淸光,而奄遭崩天之痛,追思前敎,心肝俱裂,宜卽以身自殉,下褥螻蟻,而尙今冥然不滅,寄喘於世,人之頑忍,果至此哉?臣若自幸今日之恩數,不思曩昔之負犯,偃然出脚,翺翔自如,則以先王在天之靈,不復臨汝而然也。臣豈忍於爲是哉?才望之不稱,辭遜之常言,疾病之難强,悶迫之眞情,年至之謝事,仕宦之大防,而臣皆略不一擧,直以理義之萬萬不可冒進,垂涕而陳之。庶幾以一言,得蒙鑒納,使名器,不至於久假,賤分得免於撕捱。伏乞聖上,天地父母,細加諒察,亟許改正臣新授職秩。仍命攸司,勘臣前後不忠無常之罪,俾臣僚知警,朝綱振肅,亦當爲新化之一助。臣不勝大望,臣無任瞻天仰聖涕泣祈懇之至云云。答曰,省疏具悉卿懇。卿之才德,允合輔弼,予志已定,公議僉同,何用控辭,以孤至意乎?卿其安心勿辭,幡然登途,以副朝野之望。仍傳曰,遣史官傳諭。
領議政趙泰耉箚曰,伏以臣,昨於宋相琦之疏,危怖罔極,敢暴伊日之事實,以冀天日之照燭。及承批旨,揭示前後諺敎,痛加昭晰,祗奉恩言,感淚如泉。自謂容光之照,無微不燭,眩誣之言,罔敢復干,繼得見左尹黃一夏之其所聲罪之語,極其非常。走伏金吾門外,以俟處分,又下勿待命之敎,至令史官傳諭。臣於是,益不勝其感激欲死,第其疏語,終有所不敢不辨暴者,敢此冒死陳籲焉。其疏曰,凡於語逼春宮,不惟懲討之不嚴,乃反崇奬之不暇,或陞擬本兵之長,或擢授藩臬之任,有若償功酬勞者然,全無一分顧藉之心云云,末復請其勘處,噫嘻,甚矣,人之爲言,胡至此極?春宮升儲,固是一國含生之所同歡慶,爲今日臣子者,獨何心腸,敢有間然於其間哉?柳鳳輝·韓世良之疏,曾無片言半辭,仰及春宮,而所論者,只是廷臣擧措間事,大失於嚴君父重事體之義,與夫聖復之罪狀,相臣之失言而已。其斷斷血忱,只在於尊朝廷斥無禮,而衆怒齊發,嫌其議已誣以逼尊,至請設鞫,必欲撲殺而後已。當其時也,國人莫不悲憐,奔走塡咽,願一見面,此豈有私於其人?直悲其寸心無他,橫遭罔極之誣也。及至更化之初,兩人,首蒙恩宥,世良則卽授水部之官,鳳輝則置之風憲之長,是殿下業已昭燭其無罪被誣之狀,而進用之矣。當此乏人之時,唯才是擧,況今日之忠殿下者,後必盡忠於儲君,今日之薦進此兩臣者,實出於爲儲君之赤心也。臣之情實,天日下燭,而今其揑誣,非人理之所及,至以無一分顧藉爲言,人臣負此罪名,何得一日容息於覆載之間乎?以臣孤畸之蹤,當此危疑之際,陰構顯斥,左右迭出,臣若不退,則眩惑疑亂之言,將無所不至,殿下雖欲隨加開釋,亦必不勝其紛紜也。毋寧斥遠臣身,以靖朝端之爲穩帖也。伏乞聖明,亟賜鐫斥臣職,仍勘臣罪,以快人心,使臣得以退塡丘壑,守其本分,實天地生成之澤。臣受兩朝罔極之恩,常思肝腦塗地,以少效萬一之報,而不幸病纏膏肓,昨又重經痞塞,幾死僅甦,深恐一朝溘然,不能盡兩宮保護之責,則地下之目,將不暝矣。臣於日昨,罷對還家,略具一箚,以盡筵席未盡之懷,以冀澄省,而連遭人言,縮伏俟譴,今至累日,而不果上矣,耿耿之忱,終不能已。謹將前日已具之箚,粘付下端,竝此呈覽,仰冀聖明之留神垂察焉,臣無任涕泣祈懇之至。取進止。粘箚曰,伏以詩不云乎?兄弟旣翕,和樂且湛,孔子繼之曰,父母其順矣乎?臣竊見閭巷匹士之家,必兄弟樂而父母順,然後其家和。其家和然後,上承祖先而永有子孫,下至僕御婢使之賤,無敢間孽于中,以享世世無疆之福。不然者,其家乖亂離析,百怪千妖,終至於覆亡而不可救,此必然之理也。況帝王之家,承宗廟之重,莅億兆之衆,尤有與匹士廻異者,必也。宮梱之內,至和融洽,自家而國,以至於神人和天地和,則億萬世靈長之慶,實基於此。蓋自古,未有失其和而能享其國者也。臣竊覵殿下,自在儲貳,德器渾成,雖遭罹至難處之變,而處之以順,人無間言。群下以是知殿下不世出之聖德,非季世人辟所可及也。自夫嗣位以來,上奉慈聖,克孝克敬,蚤建儲位,敦敍天倫,夫豈有膚受浸潤之可慮,而日昨逆閹妖婢非常之變,出於千萬意外,臣不勝其驚憂駭痛之至。此蓋由於近習便昵之人,自相構煽,而其有累於大聖人宮闈之化,莫大於此,中外瞻聆,得不疑惑。所謂兩閹豎兩宮人,業已有正法之命,有以見睿斷赫然,私邪罔干,臣於此,旋不勝欽頌贊仰之忱。然殿下,誠能反諸躬而自省,出天之孝,非不盡矣,而益加勉焉,因心之友,非不篤矣,而尤致力焉。凡於奉侍之節,撫愛之際,萬一有毫分不盡處,則此所以來讒賊之口,而啓疑貳之端也。一心洞屬,沕穆無間,使三宮之內,和氣藹然,則縱有逆豎妖婢千百輩,更何螮蝀於其間哉?嗚呼,兄弟者,天顯之親,其形則分,而其氣則同,疾痛憂喜,無不相關。苟於是,一有間隙,則天倫斁,而家道亂,至於人不人國不國者,千古何限?是故,古人有言曰,父母之所愛,亦愛之,此豈非切至之戒乎?伏況國之元良,宗祧之所託重,臣民之所係望,其所以愛重而保護者,宜無所不用其極。誠殿下軫湛樂之情,念匕鬯之重,推以誠意,一其恩愛,則惟我慈聖殿下,亦必悅豫于上。於乎休哉,豈不爲宗社之福乎?臣以無似,濫躋上台,國勢岌嶪,事變層生,曾不能措一事獻一策,以之鎭危疑而靖囂亂,敢以和氣之說,爲今日二字符,惟殿〈下〉留神採納焉。取進止。答曰,省箚具悉卿懇。事在旣往,不必撕捱,粘付陳戒,亶出於憂愛之忱,銘心服膺焉。卿其安心靜攝,臥閤論道,以副朝野之望。仍傳曰,遣史官傳諭。
領議政趙泰耉箚曰,伏以臣伏聞夜間,大內失火,滿城震駭,臣於病中,蹶然驚起,欲詣闕犇救,而不可得也。伏惟聖上靜攝之中,有此驚動,聖候不瑕有添損之節耶?區區憂慮,達曙未已。凡玆回祿之災,雖因人事之不謹,古人猶謂之天戒,有所陳勉,伏願聖上,懋加修省焉。當此百僚奔走,盈庭起居之時,不但臣病淹床席,前後人言,聲罪罔極,方在縮伏俟譴之中,廢闕常禮,罪益萬死。伏乞聖明,亟命攸司,勘正臣罪,以礪群工,不勝萬幸。取進止。答曰,省箚具悉卿懇。病未進參,有何所傷?卿其安心勿待罪。仍傳曰,遣史官傳諭。
右議政崔錫恒箚曰,伏以臣於昨日筵中,以刑曹判書及判尹,今姑改遞,從二品中,問議于領相而擬望之意,陳達蒙允矣。卽者吏曹郞廳來言,以薦望事,問于領相,則以爲,方在陳箚引入中,勢難承命,俾臣替行。夫正卿陞擬,事面至重,本非左右相所可輕議。況此事,臣旣陳達,又自薦望,非但義所不敢出,大關後弊。伏乞聖明,俯諒微懇,秋判·京兆之望,更令首輔,依下敎薦進,允合事宜。取進止。答曰,省箚具悉卿懇。箚批已下,更令首揆薦望焉。仍傳曰,遣史官傳諭。
吏曹判書沈檀疏曰,伏以臣情病俱苦,日尋長單,而幸蒙給由之恩,益切惶霣之忱。伏聞東宮不敢聞之敎,遽下於宮僚,臣聞來驚惶憂慮,不敢以區區私義爲顧,蒼皇請對,謹隨諸臣之後矣。何幸聖明,友愛篤摯,威斷赫然,摘發交亂之賊,特降正刑之命,此實宗社無疆之福。凡在臣僚,孰不感祝?第臣猥叨匪分之職,適當非常之擧,前後冒出,俱是格例之外,則一身廉隅,掃地盡矣。且臣扶病入對之餘,症情越添,舁還私次,人鬼不分。伊日諸臣,更有請對之擧,而僵臥涔涔,不能進參,臣罪尤大。伏願聖上,亟削臣所叨職名,仍治冒沒之罪,俾臣安意調治,以卒生成之澤,不勝萬幸。且伏聞鄭亨益留院之疏,以兩宦不爲鞫問,直請正刑事,大加非斥云,臣於是,不勝瞿然之至。伊日入對時,大臣以鞫問爲請,而臣意則以爲,東宮下敎之後,兩閹豎之罪惡,彰露無餘,更無鞫問之端。且慰安東宮,一時爲急,不可使逆豎,晷刻貸息於覆載之間。故果以正刑仰請者,蓋出於重事體嚴懲討之意,而鞫問之議,亦有所執,諸臺旣以此引避,則臣之筵奏不審之失著矣。更乞亟勘臣罪,以謝人言,幸甚云云。答曰,省疏具悉。旣已處分矣,不必撕捱,卿其安心勿辭,從速行公,毋使都政遷就。
兵曹判書李光佐疏曰,伏以臣於千萬意象之外,遽承中兵移授之命,兼帶諸任,一時荐加,驚遑震慄,置身無地,卽當披瀝肝血,仰請反汗,而前日辭疏,未及降下,理不敢瀆辭新除,只自泯默度日矣。五日之內,召牌六降,而至於昨日,則以親祭侍衛之不備,洊召至三,事異常格,震悚無措,不得不冒昧祗肅,仍參陪扈,少伸臣子之分,而顧臣區區難進之端,辭卑居尊之嫌,實有關於廉恥之大防者。因緣倖會,竊冒苟蹲,實非義所敢出,而矧臣不肖,最居人下,中兵重任,夫豈萬一近似?目今百度皆弊,曹務尤甚,臣以何才幹,辦治蠱壞之兵政,以何鑒識,甄別委積之群武,兼筦司命之重?尤有不敢一日抗顔者,軍伍鈐束,臣未嘗略涉其流,觸事茫然,其何以一分措處?今如嚴命,畏分淟涊,仍據僨誤之患,必在目前。臣身不足恤,奈國事何哉?若夫經理之任,本廳之爲民弊,夫人皆言之,必將有變通之擧,辭受之節,有不暇論,而最是經筵之職,責任至重,實非人人所可濫廁,而一時埤遺,曾不少難,竊恐駭四方之聽,貽淸朝之羞,非細故也。以臣下才薄力,衰遲迃腐,重以十年沈病,形骸凜凜,一朝冒當重任,叢以兼務,千斤之壓,僬僥未足喩。此若不及時卸下,實有朝夕難支之憂。臣雖無狀,豈敢飾爲能讓,重自陷於欺罔之誅?伏惟聖上,天地日月,亦庶有以寬臣瀆擾之辜,納臣肝膈之懇,鞶帶之裭,不竢於終朝矣。如蒙亟賜矜諒,將臣本兼職名,特命鐫改,則曲成之恩造,臣敢不隕結圖報。且臣於本兵之任,雖方控辭,旣已冒肅官銜,則所兼守禦使,法不當仍帶,亦願卽下廟堂,照例處置焉云云。答曰,省疏具悉。經理之任,守禦使之事,令廟堂稟處。卿其安心勿辭,從速行公,毋使大政遷就。
上在昌慶宮。停常參·經筵。
金始慶啓曰,大司憲柳鳳輝,掌令鄭雲柱·李濟上疏入啓,執義朴熙晉在外,持平趙遠命呈辭服制,持平一員未差,今日以監察茶時之意,敢啓。傳曰,知道。
大妃殿·中宮殿,藥房問安。答曰,知道。
藥房副提調臣李正臣啓曰,伏未審夜來,聖體調攝,若何?頭部微疼,膈間不淸利,喉乾·咳嗽及水刺厭進之候,益有加勝之勢乎?大妃殿調攝之候,亦復何如?補中益氣湯五貼,已盡於昨日,加減生脈散五貼,亦盡於今日。令醫女入診,詳察症候,議定繼進當否宜當,臣不勝憂慮,敢來問安,竝此仰稟。傳曰,知道。慈殿症候,雖未快減,猶有差勝,湯劑欲爲停止爲敎,姑爲停止,宜矣。予則諸症候益加差勝,勿爲問安。
藥房再啓曰,伏承問安之批,以大妃殿症候,雖未快減,猶有差勝,湯劑欲爲停止爲敎,姑爲停止宜矣事,命下矣。臣卽與諸御醫,反復商議,則皆以爲補中益氣湯,則姑爲停止,而補劑不可一時盡停,加減生脈散,異於苦口湯劑,加進宜當云。此藥五貼,卽爲劑入之意,敢啓。傳曰,知道。
以文學鄭錫五牌不進罷職傳旨,傳于柳重茂曰,推考傳旨捧入。
柳重茂啓曰,開政命下已久,而因銓官有故,尙未擧行,事甚未安。參判金一鏡,昨纔陳疏,時未承批,不得循例請牌,而判書沈檀,疏批已下,卽爲牌招開政,何如?傳曰,允。
金始慶啓曰,兵曹判書李光佐,疏批已下,牌招察任,何如?傳曰,允。
柳重茂,以禮曹言啓曰,發遣郞廳,追報之節,問議于左議政崔奎瑞,則以爲臣負罪先朝,以終身自廢,爲處義之地,向陳一疏,方俟嚴命,其何敢以相職自居,而猥有所獻議哉?今此禮官遠臨,而詢問之下,不得仰對,尤增死罪云矣。在京大臣收議,有以待左相議,考例商確,稟處之命,而在外大臣,旣不獻議,何以爲之?敢稟。傳曰,更往收議。
金始慶啓曰,判決事魚史衡,三度呈辭,昨日旣有還給之命矣。詞訟重地,曠官已久,積滯之弊,委屬可慮,卽爲牌招察任,何如?傳曰,允。
柳重茂啓曰,吏曹判書沈檀,謂以頃日呈告,旣承給田之批,今又來呈辭單,不爲承牌,更卽牌招開政,何如?傳曰,允。
南就明啓曰,左副承旨朴彙登,疏批已下,卽爲牌招察任,何如?傳曰,允。
金始慶啓曰,兵曹判書李光佐牌招不進,推考傳旨,纔已捧入矣。祿都目政,一時爲急,更爲牌招察任,何如?傳曰,允。
柳重茂,以春秋館郞廳,以監事意啓曰,前奉敎呂善長,完薦間削職事,曾已啓稟蒙允矣。翰林薦,今旣完了,呂善長,依前例還爲叙用,口傳付職,仍卽牌招察任,何如?傳曰,允。
吏曹口傳政事,奉敎呂善長。
沈樘,以侍講院言啓曰,本院說書宋寅明入直矣,傳左議政崔奎瑞處,講規問議事出去。司書權益寬,疏批未下,兼司書未差,兼說書趙顯命,連呈辭疏,下番將未免闕直,兼說書趙顯命,卽爲牌招入直,何如?傳曰,允。
又以觀象監領事·提調言啓曰,本監天文學兼敎授曺寬夏有頉,代士人崔潝,術業頗精云,依例差下,使之付軍職,冠帶常仕,何如?傳曰,允。
又啓曰,因春秋館草記,奉敎呂善長牌招事,允下,而今已夜深,待明朝出牌之意,敢啓。傳曰,知道。
又啓曰,吏曹判書沈檀,再招不進,推考傳旨,今方捧入,而開政遷就,已至多日,所當更請牌招,而一日三牌,有傷事體,何以爲之?敢稟。傳曰,待明朝牌招開政。
金始慶,以兵曹言啓曰,今此明陵行幸時,留都,以何營軍兵,爲之乎?擧動日期不遠,預先停當然後,節目可以磨鍊,故敢此仰稟。傳曰,御營大將留都,可也。
沈樘,以實錄廳郞廳,以摠裁官意啓曰,近日緣臣病在床褥,且値縮伏俟譴之時,諸堂郞,或因疏批未下,或受由在外,或在罷職中,各房仕進之員絶少。以此纂修之役,一日爲急,而尙今遷就,事之未安,莫此爲甚,不勝惶恐,而諸堂郞未差之員,甚多。都廳堂上宋相琦遠竄,代以一房堂上禮曹判書李肇陞差,一房堂上李肇陞差都廳,代以吏曹判書沈檀差下,一房堂上任守幹身死,代以前吏曹參議徐命均差下。都廳郞廳李德壽外任,代以三房郞廳朴弼夢陞差,尹淳·趙文命·沈珙,還爲差下。二房郞廳金東弼·權益淳罷職,代以修撰李廷濟,前都事金尙奎差下。三房郞廳朴弼夢陞差,代以前應敎金東弼差下,竝卽牌招察任,而一房堂上徐命均,方在罷職中,依近例敍用,都廳郞廳趙文命,三房郞廳金東弼,亦俱在罷職中,令該曹依例付軍職,使之冠帶常仕,何如?傳曰,允。
又啓曰,因侍講院草記,兼說書趙顯命牌招事,允下,而闕門已閉,待明朝出牌之意,敢啓。傳曰,知道。
又啓曰,因實錄廳草記,堂上郞廳牌招事,允下,而闕門已閉,待明朝出牌之意,敢啓。傳曰,知道。
左副承旨朴彙登疏曰,伏以臣於前月,待罪騎省,纔過數日,本職除命,遽下於千萬夢寐之外,惶霣感激,卽入祗謝,仍就禁直,黽勉供職。今至一望,勞瘁之餘,宿患諸症,一倍添劇,而其中聾患,是臣五十年沈痼之疾,到今衰老,日加月增,作一廢疾之狀,卽通朝之所共知。臣若不早自處,迫於嚴命,强疾入待,諸臣所奏,旣不得諦聽,而領略聖上下敎,又不能奉承而擧行,則臣之一身僨事被罪,固不足恤,而其於國體,果何如也?若有一分可堪之勢,當此國事艱虞之際,臣豈敢爲假飾圖便之計哉?顧此病狀,決難一日冒居於出納之地,玆不得不大聲疾呼於天地父母之前。伏乞聖慈,亟許鐫遞臣職,以幸公私,不勝大願之至。臣於乞免之章,不宜贅陳他說,而竊有區區憂愛之忱,略此附陳焉。去冬殿下,欲率世弟,展謁新陵,特下傳敎,此誠殿下誠孝所發,情禮當然,而及至擇日之後,爲賊臣昌集所游辭幻弄,終至沮遏而中輟,此中外臣民所以至今痛限不已者也。顧今節序累換,歲籥已新,春日咸陽,辟寒向暖,況春宮冊封之禮,已過數月,殿下未寧之候,亦向康復,祗謁展哀,此時正宜。伏願殿下,預爲下敎,趁今月之內,率世弟動駕進詣,以伸哀慕之懷,千萬幸甚。且臣於前前冬,忝叨本職,猥陳辭疏,兼附所懷,伏承聖批,過加奬詡,至以縷縷陳戒,言甚切至,可不留心爲敎?且疏中,所陳只是三件事,而次第皆蒙採施,臣誠欽仰聖德,不勝感歎之至。三件事中其一,卽中外疏章,久不下批者,速賜批答事也。何幸聖明,俯採蒭蕘之言,累月積滯許多之疏章,數旬之內,擧皆批下,厥後疏箚,隨入卽下,無一留滯,群下之聳動欽歎,迄今未已矣。近緣聖候之未寧,前後疏章之入不下批者,殆至四十張。勿論大小,凡疏箚之久不下批,皆有弊端,臣誠以觸處拘礙者,條陳之,前月當爲都政,至今遷就,蓋緣兩銓長,皆有故而然也。兵判則纔已出肅,而吏判則自遭臺彈,辭單一入,受暇未及再呈。適値國有非常之變,一參登對,仍呈辭疏,迄未承批,旣無自辭之路,又無請牌之端,其遞其出,俱無其期。玉堂則卽今在京者,只是二人,而亦未承批。雖鎭日出牌,輒皆不進,禁直空虛,已至多日。兩司則三臺僅僅推移,進參鞫坐之外,其餘多官,皆未承批,引入不出,以致闕啓,亦至累日。至於江都留守,因備局草記,別爲下諭,催促上來,上來之後,辭疏之入,已過八九日,而尙今不得肅謝者,亦由於未承疏批,況大臣疏箚,與他自別,曾無一日留滯之時矣。左相之疏,入啓今過十日,領相之箚入,亦至七日,而尙不下批,在聖上敬大臣之道,恐或有歉。至若藩臣之疏,久不答批,則其爲曠廢職務之弊,有不可勝言。凡此數者之弊,雖有緩急輕重之殊,而其爲妨言路,而累聖德則大矣,此臣所以前後眷眷於此,而不避煩瀆者也。以殿下之聰明睿智,若一念及於此,則片刻之間,何以了當,而前後疏章之久不下批者,至於此多,此或萬機倥傯之中,未及照察而然也,故敢此陳達。伏願聖明,特加諒察,前入疏箚,竝卽賜批,此後章疏之入,亦卽批下,毋少濡滯,俾絶貽弊之端。仍伏念李箕翊·柳復明·趙尙絅·黃一夏·沈宅賢·金在魯·李志逵·許玧·鄭澔等九人,皆以凶黨,失志怏怏,敢懷覬覦之心。換面迭出,爭相投疏,造意陰凶,遣辭絶悖,乘時傾軋,欲售嫁禍之計,其爲情態,有不忍正視。在聖上斥邪之道,何不明下備忘,嚴辭痛斥,一倂還給其疏,以嚴堤防之道耶?且朝參盛擧,旣已命下之後,旋卽還寢,似因大祭相値而然也,而新元之月,百僚參謁,事體甚重且盛,自前亦有擇日追行之規,今亦依前例涓吉擧行,恐不可已也。目今日晷漸長,講筵久停,視事召對,不可不時時爲之。臣職在近密,旣有所懷,不能自隱,竝此仰陳。惟聖明,一一察納焉,臣無任屛營祈懇之至云云。答曰,省疏具悉。疏章批旨之事,下款事,予當留意,爾其勿辭,從速察職。
行都承旨李正臣疏曰,伏以臣於日昨,兵判宋相琦之以兩宮人事,侵斥本院也,臣亦有難安之端,據實陳辨,仍乞遞免。及承聖批,曲賜開釋,至以少無所失爲敎,繼而召牌踵臨,臣且感且惶,靡所容措。方欲承牌詣闕之際,又伏聞副護軍沈宅賢,亦以兩宮人事,疏斥本院,語意尤緊,乃以不可不勘處爲請,臣於此,益不勝駭惑之至。蓋臣於二十三日閤門外承批之後,日已昏黑,故從閤門直還私次,旣退之後,則院中凡事,臣固不知,而及見宋相琦之疏,心甚驚訝,卽招院吏而究詰,則石烈等正刑之啓,二十三日初昏,始得蒙允。允下之後,正刑傳旨,該房旋卽書入,至三十四日辰時乃下,故卽捧承傳,仍附金吾,而石烈之死,已在於傳旨未下之前,則此非本院之所可知,伊時事狀,聖鑑悉燭,夫豈有一毫緩忽之事哉?大抵政院之責,只是出納之事,奉傳旨擧行而已。傳旨之速下遲下,惟在於自上處分,傳旨未下之前,本院,其將分付金吾,預爲拿去耶,抑將發遣院隷,使之守直耶?百爾思量,實非近似於本院之緩忽,而前後人言,若是斷斷,不亦異乎?噫,彼亦屢經喉司,此等事例,豈不備諳,而急於擠擊,勒成罪名,此正所謂求其說而不得者也。雖然,宰臣旣以勘處爲請,則臣是待勘中人也,何敢以前疏之批,已盡開釋,而不恤人言,晏然冒進,以傷其廉義乎?再召之下,不敢坐違,謹此隨牌詣闕,而情勢之不安,比前尤甚,不得不陳章徑退,臣罪萬萬矣。伏乞聖明,亟削臣職,仍治臣罪,以快人心,以安私分,不勝幸甚,臣無任祈懇屛營之至云云。答曰,省疏具悉。事在旣往,不必撕捱,卿其勿辭,從速察職。
上在昌慶宮。停常參·經筵。
下直,綾州牧使李承源,舒川郡守辛夢弼,義興縣監李泰榏,海南縣監柳澨。
金始慶啓曰,大司憲柳鳳輝上疏入啓,執義朴熙晉在外,掌令鄭雲柱·李濟上疏入啓,持平趙遠命呈辭服制,一員未差,今日以監察茶時之意,敢啓。傳曰,知道。
朴彙登,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管申命仁,以禁衛營別將,別驍衛等中日試射事,訓鍊院晝仕進去之意,敢啓。傳曰,知道。
柳重茂啓曰,藝文館奉敎呂善長,時在京畿楊根地,斯速乘馹上來事,下諭,何如?傳曰,允。
又啓曰,吏曹判書沈檀,牌不進後,仍呈辭疏,原疏纔已退却,推考傳旨,今方捧入,而開政遷就,至爲未安,更卽牌招,何如?傳曰,允。
又啓曰,吏曹判書沈檀,再招不進,推考傳旨,今方捧入,而開政命下後,尙未擧行,事甚未安,所當更請牌招,而一日三牌,有傷事體,何以爲之?敢稟。傳曰,卽爲牌招開政。
以實錄廳郞廳趙文命·金東弼牌不進罷職傳旨,傳于柳重茂曰,推考傳旨捧入。
兵曹口傳政事,副司直徐命均,副司果四,金東弼·尹淳·金尙奎·趙文命單付。
朴彙登,以備邊司言啓曰,水原府使金取魯,以其母病甚重,呈狀本司,而畿輔重鎭,不可輕易許遞,故措辭題送矣。離官今至三朔,無意還任,本府以尤甚災邑,當春賙賑,一時爲急。旣以親病,累次呈狀,則不可一向强迫,金取魯改差,何如?傳曰,允。
又以備邊司言啓曰,兵曹判書李光佐疏批,有經理之任·守禦使之事,令廟堂稟處之命矣。經理廳則頃日筵中,已以革罷,以本司有司堂上,旣已改啓下,今無可論。守禦使則兵曹判書,旣兼禁衛大將,不可仍帶,李光佐守禦使之任,改差,何如?傳曰,允。
柳重茂,以弘文館言啓曰,本館下番副修撰臣沈珙,以實錄廳郞廳,晝仕出去,而每每草記,殊涉煩瀆,今後則除草記,往來之意,敢啓。傳曰,知道。
又以觀象監領事提調言啓曰,日課百中曆,例於每十年印出,以爲進上頒賜,而今年,乃是印出當年。曾前印出時所入紙地,則自本監上下,其餘雜物及工匠料布,令該曹磨鍊上下矣。近年以來,本監所用紙地,比前稍多,每患不足,今番則所印紙地,雜物及工匠料布,令該曹竝爲磨鍊上下之意,分付,何如?傳曰,允。
備邊司薦望,守禦使李肇·李台佐·金一鏡,落點未下。
朴彙登啓曰,開政命下,已至累日,而尙未擧行,事甚未安。吏曹判書沈檀,三招不進,徒傷事體,日勢且暮,何以爲之?敢稟。傳曰,待明朝牌招開政。
上在昌慶宮。停常參·經筵。
朴彙登啓曰,大司憲柳鳳輝,掌令鄭雲柱·李濟,上疏入啓,執義朴熙晉在外,持平趙遠命呈辭,持平一員未差,今日以監察茶時之意,敢啓。傳曰,知道。
又以都摠府言啓曰,副摠管申翊夏,以訓鍊都監中軍諸將校戰馬點考事,北營晝仕進去之意,敢啓。傳曰,知道。
正言徐宗廈三度呈辭,入啓,傳于柳重茂曰,還出給。
兵曹口傳政事,以尹五商爲禁軍別將。
柳重茂啓曰,吏曹判書沈檀,今日又爲違牌,推考傳旨,今方捧入,而開政遷就,至爲未安,更卽牌招,何如?傳曰,允。
朴彙登啓曰,拿鞫罪人李重協等三人拿囚,今至四十日,李弘述拿囚,亦過三十餘日,而一未開坐,事甚未安。金吾堂上四員內,同義禁李台佐受由下鄕,判義禁姜鋧,知義禁金演·李肇,皆陳疏未承批,不得循例請牌,何以爲之?敢稟。傳曰,雖未承批,牌招。
又以備邊司言啓曰,統制使柳星樞,以黃海兵使,除授本任,已過半年,而因新兵使之累次遞易,交龜赴任,尙無其期。夫馬之留滯飢餒,顚連道路,姑置勿論,前統制使旣已罷職,重任久曠,委屬可慮。卽今黃海兵使,尙未差出,次次交代,動費時月,有不可等待。京畿新監司權,方在湖西地,辭疏上來,閱月未承批,卽今畿甸,饑荒甚慘,賙賑方急。園陵行幸迫近,責應旁午,而因道臣不在,凡事皆不得擧行,事極渴悶,承批上來,勢難遲待,事勢到此,俱不可無別樣變通之道。統制使柳星樞,京畿監司權,竝今姑改差,以在京無故人差出,使之不多日內,卽速赴任,何如?傳曰,允。
沈樘啓曰,修撰李廷濟,以親病,陳疏徑出,原疏纔已入啓矣。所當直捧禁推傳旨,而此與無端徑出有異,推考警責,何如?傳曰,允。
司諫李眞儒啓曰,臣於日〈昨〉伏聞司果鄭亨益,投進一疏,以向日筵中宰臣所達追報私親事,大加非斥,入侍之臣,大臣以下,無不酷被其鋒。疏批未下,雖未及得其詳,而臣於伊日,亦入筵席之末,略陳所懷於詢問之下,而乃以天理人情,參酌講行等語,有所仰對矣。蓋自古帝王,有千乘之位,而恝然於所生之親者,未之前聞。苟或有牽私恩而越公義者,則不但有傷於先王之制,亦且貽譏於後世之議。故臣之前疏大旨,旣陳折衷之意,而頃日筵奏,亦論參酌之道,自謂不悖於事理,兩全於恩義,筵席諸臣之意,大抵皆然矣。噫,今日廷臣,苟非殿下之臣子,則已,如其不然,使其君父,全然忘忽於生我之恩者,此果近於人理乎?有祭則有祠,祠屋之建,新舊何別?王者無私財,祭需之供,內外何間?雖以先朝所已行者言之,辛巳諸大臣收議,有曰,喪事則出治於闕外別處,賜以長生殿副器,禮戶曹進去,以生時品秩治喪,務爲從厚云云,以依此施行判下。夫然則,春官掌禮,地官掌財,以治喪事矣。在今殿下追報之道,別立祠宇,仍令有司供進祭需,守護墓所者,未知於先王之道,所改者何道,先王之志,不繼者何事也,而亨益之言,乃敢藉重於先朝,以爲操切殿下之計,欲使殿下,絶所生而不顧者,抑獨何心哉?噫,曾在先朝,其所以慰殿下之志,伸殿下之情者,亦云至矣。旣許以禮葬,又許以聖哭,則今此廷臣所請,不過慰志伸情中一事耳。信如亨益之言,不可使有司供祭需,則向者仁章里之遷窆也,一中官足矣,而雲觀,相其地,禮官敦其匠,道臣董其役,在先朝尙然,況今日乎?且夫向日筵白,非定論也。觀其結梢,有可論則論之未晩矣。人各有見,平說焉,亦可也。今以慘毒之辭,肆口詆辱,罔有紀極,此又何哉?一自改紀之後,此輩含怨次骨,幸國家之有事,抵間投隙,嫁禍之計,靡所不至,而今因此事,謂機可乘。亨益之前疏,尙未批下,而汲汲投章,全以脅殿下誣廷臣爲心,豈不痛心哉?此無他,殿下從諫之德,漸不如初,以四凶窮天極地之惡,尙容偃息於牖下,而此輩慢侮殿下之舊習,愈往愈甚,跳踉躑躅,視殿下無如,遣辭絶悖,全無顧忌,如臣輩之被其毒手,固無足道,而殿下居至尊之位,一任此輩之簸弄操縱,而莫之誰何?臣竊痛之。雖然,臣旣有仰對之辭,而受其傾陷,乃至於此,亦何敢諉以其言之無倫,而晏然於臺次乎?請命遞斥臣職。答曰,勿辭。
沈樘啓曰,司諫李眞儒,再啓煩瀆,退待物論矣。傳曰,知道。
領議政趙泰耉箚曰,伏以臣罪名至重,情病俱苦,敢將辭本,備悉難安之勢,且陳別箚,兼貢憂愛之忱,特賜嘉納,至以銘心服膺爲敎,俯軫賤疾,乃有臥閤論道之命。臣伏幸恩批,惶感罔措,不知負釁賤臣,何以獲此於聖明,祗益悚蹙,置身無地。臣之前後所遭,業已陳暴,而最是鄭澔之疏,白地構捏,聲罪甚力,其所爲言,罔有紀極者,一如前日宋相琦之疏。玆事顚末,旣蒙聖上照燭,則臣何必更費辭說,縷縷辨明,以益其瀆擾之罪哉?然而諸疏之批,尙今不下,勘處之請,未有處分,諸疏未賜答之前,無非臣俟譴之日,論道之責,非所可論,玆不得不更暴情實。唯聖明,速命勘臣罪律,仍削臣職秩,毋曠天工,以謝衆怒焉。臣方上箚乞解,則固不當與議廟謨,而卽今朝著草創,艱虞溢目,庶位多曠,百度廢弛,臣雖在縮伏之中,何嘗一日而忘國事哉?只幸右揆視事,庶幾無叢脞之患,意外鄭亨益之疏出,而今又引入,朝象益復泮渙,茫無津涯,言念及此,中夜無寐,敢以緊急數條,冒昧略陳,卽賜變通,毋至淹滯焉。天官之長,異他庶僚,向日臺言,雖欠稱停,旣請改正,則所遭非常,其在廉義,不欲復出,勢固然矣。屢召之下,終不應命,蓋亦以此。目今大政過時,一向遷就,政例有拘,位著不備,此非細故。且念聖上,禮使臣隣之道,旣知其必不可出,而徒煩召命,惟事强迫,終有乖於體下之義。臣意以爲姑賜遞改,毋使公私俱病焉。庭試期日漸近,而文衡方缺,主試無人,新錄之命已下,而都堂主圈,亦無其人,兩館提學,不可不及時差出。或令問議廟堂,斯速擬望,則可無臨急苟簡之患。副提學差出,蓋爲館錄,而副提學臣趙泰億,卽臣之從弟也。以臣親嫌,將不得行公,亦宜趁卽許遞,回授無故之人,毋致館錄之遲延也。實錄纂修,一日爲急,而如姜鋧·李肇·李台佐,以金吾兼任,陳疏不出,金一鏡·韓配夏,以筵奏被斥,亦陳疏引入,諸堂無一人行公者。若此不已,汗靑無期,事之未安,當復如何?竝宜速賜批旨,俾不至久曠史役焉。李眞儉·趙最壽,俱蒙赦宥之後,尙未有敍命,當此乏人之時,宜有牽復之擧,亦留聖念焉。秋曹·京兆之長,有令臣薦望之敎,而正卿陞擢,事體自別,僚相引入,則不可獨薦,姑待僚相之出,同議薦進,允合事宜,竝乞諒處焉,臣不勝惶恐俟命之至。取進止。答曰,省箚具悉卿懇。所陳之事,竝令廟堂議施焉。卿其安心勿辭,臥閤論道,以副孤之至望。仍傳曰,遣史官傳諭。
右議政崔錫恒箚曰,伏以臣於昨日次對,多有稟定之事,進詣賓廳矣。伏聞司果鄭亨益,投進一疏,以頃日爲私親追報一款,大加非斤,其言有不忍聞云。原疏雖未得見,旣聞誣詆之言,則理不敢晏然登對,自外徑退矣。蓋伊日筵臣,以生育之恩,不可不追報之意,有所陳稟,仍請下詢,臣之所達,不過參酌情禮,建祠立號,以寓聖上追慕之思而已。今亨益,至以三年無改繼志述事等語,爲白地敺脅之資,臣竊不勝危怖,而繼之以駭惋也。臣之所達,何嘗一毫關係於三年無改之義,有傷於繼志述事之孝,而敢爲此言,欲售箝制之欛柄?吁,亦痛矣。臣謹按先儒之言曰,天下豈有無母之人乎?又曰,子之於母,初無絶道,宗廟之中,不以恩掩義,閨門之內,不以義勝恩。以此觀之,生則致奉養之節,死則盡追報之誠,此固天理人情之所不容已。自古人君遭變處義之道,必如是而後,恩義兩盡,情禮無歉,可以自盡於吾心,而無譏於後世。若如亨益之言,則必使聖上,絶所生之恩然後,方可快於心,而天下,寧有是理?生而養,必有宮室,死而祭,豈闕祠屋?旣當有祠屋,仍舊則可,新建則不可云者,又何說也?所謂立號,亦不過別立題主之名號而已。至若先朝處分,初未嘗萌心於改易,此於三年無改繼志述事之義,有何毫分相妨也?要不出數日,自可明知其下落,而今乃急於構誣,汲汲投疏,唯以憯誣巧詆爲能事。噫嘻,甚矣。此何足呶呶辨明乎?臣尤有所未曉者。其疏有曰,若自內間,豐其供享,則可伸私情。夫王者御世,宮府爲一體,府庫財,未有非其財者,事非可爲,則自內而供,亦不可,自內而可,則外亦何傷?其所爲言,全不成說矣。噫,殿下之所可堅守者,大義而已,至於伸私一款,固亦天理之極致。如祠宇之稍廣,祭需之加豐,自是必有之事,此與先朝所以視之者,理固懸殊。以此謂之有傷於遵先之道,其果近理乎?且臣謹稽璿源譜略,王子名下,有禧嬪出三字。此必當時監董之臣,仰稟於先王而後,刊行頒賜,臣僚人無不見,而亨益,未嘗有一言及此。乃於殿下嗣服後,建號立祠,情理之所必行而耳,不關涉於先朝處分之事,獨以違先志改處分,勒成罪案,必欲使廷臣,不敢開口,聖上不敢措手而後已,是誠何心哉?雖然,此無非如臣無似,冒居鼎席,被人凌藉,無復餘地。將何顔面,一日仍據,自陷於坑穽,而莫之恤乎?伏乞聖慈,俯諒危懇,所帶相職,亟許鐫免,以安私分,以謝人言,不勝幸甚,臣無任惶悚隕越之至。取進止。答曰,省箚具悉卿懇。至此一款,將有廟謨,人言不必爲嫌,卿其安心勿辭,以副如渴之望。仍傳曰,遣史官傳諭。
修撰李廷濟,副修撰沈珙等箚曰,伏以帝王治國之大本,必先乎正心,其心正,則朝廷自正,朝廷正,則百官萬民,亦隨而正。正心之要,只在於格物致知,格致之工,不越乎講劘學問。國朝經筵之法,有朝晝夕日三接之規,有召對焉,有夜對焉。聖祖神考,孜孜勉勉,無或暫怠,蓋幽獨得肆之地,左右便嬖之中,此心之出入無常,事物之交感無窮。苟非講學之工,開明其心志,涵養其氣質,則心無主宰,學無根柢,一日之內,酬應萬機,鮮有不迷於是非之別,不惑於理慾之幾耳。伏惟聖上,天資粹美,自然近道,自在春邸,日勤睿學,經史諸書,無不歷遍,聖學之高明,無容議爲,而第自十數年來,侍藥憂遑,餘力不及於學問,且今膝廬,深墨,恤焉在疚,廈旃久撤,法講曠廢。伏想讀禮之工,不輟於內,而討論之美,未聞於外。臣等自入館中,取考日錄,則辛丑七月以後,晝講召對,一例停却,臣等竊悶焉。雖閭巷匹士,雅意學問者,一或間斷,則志氣頹弛,心慮貿亂,以之發言做事,多不中節。帝王之學,雖與凡庶有異,若其資講明實踐履,則無不同矣。悠悠萬事,誰大於此?臣等昨伏見藥院之批,玉候諸症,今已差勝,陽春載和,日晷稍長,開筵講學,宜趁此時。臣等蒙學蔑識,訓詁誦說,顧不足以仰裨聖德之萬一,而涓塵之微,亦可以助成海岳,深願聖上,速下開筵之命,以懋時敏之工焉。噫,遺大投艱,無疆惟恤,天命之眷顧方新,人心之蘄向方切,而日月如邁,歲不我與,一曝十寒,古人猶戒,況經年停講,一未開筵,不幾於一曝而百寒者乎?至於法講,則目今朝象草創,位著殆空,經筵特進,無故行公之人絶少,備員入侍,亦似未易,而若夫便殿召對,無甚難事,儻於平朝未與物接之時,或夜氣淸明之間,頻頻賜對,講說前賢之書,則開卷有益,必就日將之美,更乞深留聖意焉。臣等或有情理情勢之萬分難强者,或有身病之不可自力者,而目見館職曠闕,筵講久廢,一身私計,都不暇顧,備員入直,今已多日,而尙不得一侍講席,憂鬱之極,冒昧陳此,仍竊伏念斯文之隆替,實係之興衰,一番濁亂,禍毒士林,儒先受衊,耆德凋喪,只有前右尹臣鄭齊斗,靈光獨存,而尙未能召致都下,臣等竊自憂慨焉。伏願克篤誠禮,敦召必致,使之出入筵席,以備啓沃。其外前日已徵之士及山林讀書經學表著之人,亦非一二。竝令廟堂銓曹另加體訪,以禮招徠,講討疑義,問難經傳,亦使之出入胄筵,裨補睿學,以爲扶植世道,興起士林之地,不勝幸甚。取進止。答曰,省箚具悉。愛我進戒,予用嘉尙,可不留意?敦召之事,招徠之事,令廟堂·銓曹卽速擧行焉。
上在昌慶宮。停常參·經筵。
夜四更五更,月暈。
朴彙登,以都摠府言啓曰,副摠管申翊夏,以訓鍊都監中軍,卜馬·軍馬點考事,北營晝仕進去之意,敢啓。傳曰,知道。
沈樘啓曰,開政命下,已至累日,而尙未擧行,事甚未安。判書沈檀請牌之啓,旣已還下,參判金一鏡,所當牌招,而疏批未下,不爲行公,何以爲之?敢稟。傳曰,疏批已下,卽爲牌招開政。
朴彙登啓曰,判義禁姜鋧,知義禁金演·李肇,俱以疏批未下,久不行公。昨日措辭啓稟出牌矣,竝不進,而知義禁金演,昨又陳疏入啓,鞫坐遷就,至爲未安,疏批未下之前,一向請牌,徒傷事體,何以爲之?敢稟。傳曰,判義禁·知義禁李肇疏批已下,竝牌招。
記事官臣張斗周書啓,臣承命馳往于龍仁縣魚肥谷議政府左議政崔奎瑞所住處,傳宣聖批,則以爲臣瀝盡肝血,冀蒙開許,不意微誠未格,眷注愈隆。乃以待大臣之禮處臣,至遣史官傳批,而奬勉之敎,萬萬非賤分所敢當者。臣於是,感媿憂恐,交亂心曲,不知所以自措也。至於臣所處之義,未蒙聖鑑諒察,而不敢以煩絮之辭,猥徹於王人之行,當更上文字,以祈聖慈之矜許焉云矣,敢啓。傳曰,知道。
沈樘啓曰,吏曹參判金一鏡,牌招不進,推考傳旨,今方捧入,而開政遷就,事甚未安,更爲牌招,何如?傳曰,允。
朴彙登,以備邊司言啓曰,前日引對時,以京畿·湖西大同量減事,有所陳達蒙允矣。今年災荒,畿甸最甚,海澤則無乙丙,湖西海澤又次之。雖在常時,寬民力爲急務,況此飢歲乎?所當別爲從優減給,而卽今倉儲蕩竭,貢物價繼給無路,事勢實爲罔措,不得已參酌減給。京畿則尤甚二十九邑,減三斗,之次七邑,減二斗。湖西則尤甚邑內,近海處瑞山·泰安·唐津·沔川·海美·德山·洪川·牙山·平澤·新昌·結城·藍浦·舒川等十三邑,減二斗,其餘二十二邑,減一斗,使之就春等大同減給宜當,以此該廳該道,竝以分付,何如?傳曰,允。
又以禮曹言啓曰,一丁字閣各設禮饌行祭事,已爲啓下矣。上年春,依庚寅謄錄,王后神座,移安於大王丁字閣時,有告文設行之事。今亦依此,來二月初八日告文後移安之意,知委,何如?傳曰,允。
又以禮曹言啓曰,上年春陵幸親祭時,新舊陵祝文,依庚寅前例,以單祝行祀矣。今此陵幸時,亦依此例,以單祝擧行之意,分付,何如?傳曰,允。
又以禮曹言啓曰,大報壇祭吉日,令日官推擇,則來三月初六日爲吉云,而自上方在哀疚之中,依例遣大臣攝行,何如?傳曰,允。
持平趙遠命啓曰,請亟寢聖復發配之命,嚴刑鞫問。啓辭同前請金雲澤遠竄,金民澤·祖澤·李器之,主簿李天紀·趙洽·李德峻·李崇祚·李正植·尹休耕·邢儀賓·趙松·金盛節·李秀節·錢仁佐·安龜瑞等,竝命邊遠定配,卽日押送,以絶禍根。啓辭同前請內官金夢祥減死,極邊定配。啓辭同前又啓曰,司諫李眞儒,以臣於日昨伏聞,司果鄭亨益,投進一疏云云。何敢諉以其言之無倫,而晏然於臺次?避辭見前張引嫌而退,當初筵白,參酌情禮,意外誣詆,何必爲嫌?請司果李眞儒出仕。答曰,亟停勿煩,處置事,依啓。
朴彙登啓曰,監兵使密符親納,例也,而前江原監司金相元,謂有身病,使其褊裨替納密符,推考警責,何如?傳曰,允。
文學鄭錫五三度呈辭,入啓,傳于沈樘曰,還出給。
戶曹判書金演疏曰,伏以日昨筵中,因宰臣所啓,祠祭一節,有所發端,故臣亦以下詢商確之意繼陳,而退伏聞司果鄭亨益,投進一疏,詆誣非常,臣於此,不勝駭怖慨惋之至。噫,殿下尊居千乘之位,歲閱三籥之久,而追報私親之道,略無一事,揆以天理人情,豈不歉然?臣謹按朱書,萬正淳問爲君祭私母之禮,朱子答以容有別廟。又謹按春秋傳曰,禮君爲其母築宮,使公子主其祭。然則伊日諸臣所達,可幸不悖於先儒之訓,而又嘗聞程伯子之言曰,所生之義至大。雖當專意於正統,豈得盡絶於私恩?殿下旣承大統,則是爲我仁顯聖母所子,正類漢章之於明德,而其於私恩,又豈有便絶之理也?彼疏旣曰,念鞠育之恩,思報答之道云爾,則此箇道理,彼亦似顚撲不得矣。況今所請,不過建號立祠而已。參恩酌義,援古訂今,其與所謂繼述無改之事,節迫逈異,而彼乃急於傾陷朝紳,至敢以先朝大處分等說,肆然提論於本題之外,以衋傷我殿下情事,而自不覺其爲無嚴不敬之歸,則其他口業之絶悖,專出於藉重脅制之計者,又何足與之較辨也哉?雖然,臣旣被其無限侵辱,有不可晏然於官次。方此治疏將上之際,以金吾兼任,天牌下降,而兼帶,旣在引嫌蘄免之中,情勢亦無冒沒趨命之望,終未免坐違嚴召,臣又死罪。伏乞聖明,亟罷臣職,仍治臣罪,以安微分,以謝人言,不勝幸甚云云。答曰,省疏具悉。於卿少無所嫌,安心勿辭,從速行公。
又疏曰,伏以禁府,方有李重協·朴致遠等拿覈之事,而重協等箚啓所論,事係於領議政臣趙泰耉。臣與大臣,有連姻應避之嫌,今於此獄按査之事,臣不可參涉,在法當然,而臣於除拜之初,鞫獄方張,急於討逆,不得不承牌出肅,而今則鞫事已了,勢難仍冒。且頃日宰臣趙泰億兼帶金吾時,亦以此事,引嫌蒙遞,則親嫌辭免,臣不宜異同,敢此仰籲於九閽之下。伏乞聖明,亟遞臣兼帶金吾之任,回授無故之人,俾無滯獄之弊,公私不勝幸甚云云。答曰,省疏具悉。疏辭如此,金吾之任,許遞焉。
吏曹參判金一鏡疏曰,伏以臣濫蒙鴻恩,進貳銓衡,當國家危虞之日,際朝廷草創之會,疾恙頻祟,而不敢圖便,情跡難安,而未暇顧卹。炳炳寸赤,秪欲爲聖上夙夜殫謁,少酬知遇之萬一,中間節拍,儘多臲卼,而短疏纔上,隆批輒降,責勉勤至,寵奬優渥。古所謂灑落君臣之契,密勿魚水之歡,不足以喩臣。今日之遭逢,臣耿結衷曲,矢以一死,不計蚍蜉之觸,只擬鷹鸇之擊,而巨猾稽誅,凶焰孔熾,餘威慴人,擧朝觀望,百事泮渙,浩無津涯,所仰恃者,唯在於我殿下勇智天錫,明睿普照,寶鑑懸空,物無遁形,已頹之朝綱,謂可以振肅,將亡之國勢,謂可以維持,勅礪奮發,將大有爲。夫何時月之間,政令施措,頓異初頭,天旋地轉之度量,斂而不張,雷厲風迅之號令,縮而不舒,左右交章,淑慝罔別,公卿例讓,批旨輒靳,鼎席靡所猷爲,兩銓殆若空虛。如臣佐貳,鎭日碌碌,亦將何補於國事也哉?今臣俯仰揣量,前後顧瞻,雖微疾病之難强,固無毫分之攸措,悶蹙憂歎,繼以痛泣。但願尙寐無吪,而狗馬賤疾,適復添劇於數月觸冒之餘,頭部浮疼,咳喘促急,渾身灑淅,語音啞塞,欲起還仆,末由作氣。三違嚴召,萬戮是甘,而聖度天大,過賜曲庇,郵罰不加,敦召有命。臣達宵自訟,輾轉不寐,惶懼震悚,血涕被面,伏枕昏涔,無計蠢動,而抑臣疾病困篤之外,大有所不自安者。臣所居甚僻,聾於時奇,昨晩始得見領府事金宇杭所獻之議,誠有萬萬駭怕者,臣不得不辨,唯聖明留神省察焉。其所謂昨年鄕儒,蓋指趙重遇也。聖上,頃於重遇事,至下噬臍何及之敎。且擧恤典,則彼何嘗不知不聞,而隱然以辭嚴義正等語,嘲侮絲綸,愚弄黼扆,曾莫之少憚。必以凶黨之撲殺重遇,逼迫聖躬者,謂若大義理然,彼雖老悖,安敢乃爾?且此事,只爲殿下君臨一國,則情義道理,宜有以追報於誕育之私親云爾,則非有一毫關涉於先朝之處分,而强引臣子所不敢言者,以爲操持上下之計者,實向來逆臣昌集輩無君之餘套,而殆亦不成說矣,臣請溯源而明之。嗚呼,臣於丙戌,因論禎翊,語及辛巳事,而臣所以啓于先大王者,有曰,殿下俯念春宮情地,必有一端衋傷,不忍復提爲說,而一種陰邪之徒,交口迭出,恣意指斥,略無爲春宮諱之之義,誠有不可測者,洪惟我先大王,不以臣言爲不可。噫,先大王御世之日,尙有所不忍復提,以傷儲君之孝心者,道理則然。逮我殿下之莅極,殿下追思誕育之大恩,且念顧復之至情,其所以哀傷痛迫于中,此天理人情,不容自已者也。噫,生我之恩,顧何可忘?昔晉人王裒,讀詩至哀哀父母,生我劬勞,流涕茹痛,門人爲之廢蓼莪。今之爲殿下臣子者,雖不若王氏之門生,又何忍强提往事,惹殿下之至哀深悲於數十年之後哉?彼輩旣殺重遇之後,謂殿下深淺已覘之矣。慫慂志述,逼辱聖躬,兇言悖說,罔有紀極,驚心慘目,不忍看讀。彼輩固極兇獰,亦皆不出於空桑,其何敢然?噫,擧顔僇辱,何等讐賊,只此一節,亦可見彼輩不臣殿下之心矣。臣又謹按詩之衛風河廣章下,先儒范氏之論曰,天下豈有無母之人,生則致其孝,沒則盡其禮而已。豐城朱氏之言曰,母之與子,初無絶道。爲襄公者,當若之何?宗廟之中,不以恩掩義,閨門之內,不以義勝恩。外旣不失乎承重之義,內亦不失乎愛親之仁,庶乎恩義兩全而無憾矣。噫,若夫襄公之母,固絶於宋之宗廟,而先儒之爲襄公,分別道理於千載之下者,反復丁寧若是何哉?蓋以母子,天倫之至。苟或毫分虧欠,終必爲斁倫悖理之歸,流禍之毒,殆至於天地長夜,人將相率,而入於夷狄禽獸之域故也。臣於筵中,敢請追報生育之恩者,卽范氏所稱沒,則盡其禮之意也。朱氏所謂不失愛親之仁之志也。彼所謂反經之說,何所據而發哉?噫,彼輩之於向日,必欲使我殿下,勒絶所生之恩,臣未知如此然後,方可謂之不反經耶?嗚呼,先大王,若有遺敎如成廟之處分定式者,則其在群下之道,固不敢妄有所陳稟,而是則不然。私第建祠,神主書嬪,至令殿下往哭於返虞之初,則惟我先大王,爲殿下伸私恩之地,固自有裕,何嘗有隄防阻絶,如彼輩之所論者哉?忽地自做,敢援先朝,何其無嚴之極哉?若如首揆之議,酌禮參情,無過無歉,亦臣區區之望也。折衷得宜,固難率易,則齊會博議,務歸至當,何所不可,而竝加譏詆,抑復何意?至於豐其祭需之說,鄙俚無識,誠極駭然。夫閭巷匹夫,活計稍裕,祀親之需,不患儉嗇,曾謂千乘之尊,乃以祭需之豐,爲追報之道乎?嗚呼,不惟朱·范之論,著在經卷,千古帝王,追報私親,史牒所載,斑斑可考,或失之太過,良史之筆,固刺斥之嚴矣。得中而止,則先賢之論,不以爲非,亦未聞有子爲君王,而不曾擧追報之典者,獨彼持之於殿下,抑何心腸,臣實未曉也。噫,彼相向當罔極之日,草草一箚,語不成理,不足爲塞責之資,人謂此人,兩目失明,五情失守,平常道理,有不可責之也云。曩者護逆之箚,今日悖倫之議,乘機闖發,肆口橫恣,判若二人手段,豈緩於君父,急於私黨而然哉?臣竊怪之。然臣旣厚被其詆斥,則尤難晏然於職次,而臣之病勢,夜來轉添,頭腫浮大,不能容帽,喉痛緊急,莫以通音,開政命下,迤至兩日,以情以病,俱難冒出,而喉司仰稟,備局陳啓,天牌絡續,無以自力,寧欲滅死萬萬,而有不可得矣。伏乞天地父母,特垂憐愍,快賜鐫削,以便公私,不勝幸甚云云。答曰,省疏具悉。卿其勿辭,從速察職。
兵曹參判李台佐疏曰,伏以臣久違先壠,情理痛迫,擬趁節祀,瞻掃墳塋,猥控私懇,獲蒙恩私,而適有國有變故,未敢徑行,繼以有金吾除命。臣於是,實有嫌礙之端。前蒙特授之恩,終至變通之境,區區情勢,固難更叨,而只緣逆閹假息,窮覈爲急,冒昧承命,鎭日赴坐,此蓋出於鞫事嚴重,不敢辭避之意,而非敢有仍因蹲冒之計也。及今凶逆伏刑,鞫獄已罷,而李重協等按覈之事,尙在本府,則議讞之任,卽臣自劃之地,揆以公法,宜在必遞。臣朝已辭陛,方首鄕路,應遞之職,尤不容虛帶往來,以貽瘝曠之弊,玆敢陳章控籲。伏乞聖明,俯垂諒察,先將臣金吾兼帶,亟賜遞改,不勝幸甚云云。答曰,省疏具悉。疏辭如此,金吾之任,許遞焉。
禮曹判書李肇疏曰,伏以臣以金吾兼任,被斥於諸臣之疏,或請勘處,或請斥黜,諸疏之批,尙今不下。在臣私義,固當縮伏俟罪,而逆閹假息,鞫事方急,一身廉隅,有不暇顧,冒沒復出,鎭日參坐,私心恧縮,一倍兢惶。今則凶逆伏法,獄事已了,臣之因仍冒據,決無是理。且本府,方有李重協·朴致遠等按覈之事,而當初館箚之上也,其所請覈者,正指臣也。臺啓之發也,於臣則指名論劾,操切尤緊。今此兩人之獄,臣之不可參涉,皎然明甚。向者趙泰億,則以被劾於魚有龍爲嫌,李台佐則卽與臣,同其嫌礙,而比臣則稍輕。兩臣之特除金吾也,以此引嫌,皆蒙遞改,旣已成例。則臣之所帶,亦在應遞之中。且本府都事,以罪囚往斃之故,方在拿處之中,臣以同時堂上,其不能檢飭之失,與郞官無異,則今不當晏然議讞,此又臣決不敢仍冒之一端。伏乞聖慈,俯賜諒察,亟許鐫改臣金吾兼任,使重獄無滯,私分獲安,不勝幸甚云云。答曰,省疏具悉。於卿不必爲嫌,安心勿辭,斯速議讞,使重獄無滯。
左參贊姜鋧疏曰,伏以惟天惟祖宗,眷佑我東方,儲位初建,國本斯定,而兩宮之和洽,逈出千古,此誠國家臣民莫大之慶,而不幸逆宦妖婢之變,出於宮禁,聖怒赫然,快施乾斷,將此凶徒,出付王獄。此臣等之所以屢請嚴鞫,必欲窮覈而正罪者也。逆閹承款,王法夬伸,神人之憤,庶可少洩,而臣愚死罪,猶不知私憂過慮之耿耿於中者。自古國家之事,機變無窮,宦官宮妾之間,讒說易行,終致危亡者,往牒可稽。臣每讀至此,未嘗不掩卷而於悒也。仰惟聖明之世,必無是患,而今此閹豎之敢萌凶逆之心,何等妖惡,何等變怪?履霜之戒,不可不嚴。伏願殿下,益篤友愛之情,益恢剛健之德,嚴立紀綱,肅淸宮禁,使陰翳螮蝀,莫敢干於大明中天之下也。向日妖婢之自斃於傳旨未下之前,孰不憤痛駭惋,而在外諸臣,未詳時刻,早晏攻斥本府,不遺餘力。或請以勘處,或請以斥黜,則廉隅所在,決不可冒沒行公,而尙今仍帶,已不勝其惶怖臲卼。至於本府郞官,方在査處之中,其日開坐堂上,斷不可按治此事,而臣旣忝首席,次堂亦同此嫌,浹月滯囚,議讞無期,必須先遞臣職,移授無故之人然後,可以趁時議處,此非泛然例讓之比,不可不劃卽變通。況臣聾聽已成痼疾,而鞫獄當前,他不暇顧,不計死生,備員隨行,咫尺之間,語音不通,大小酬酢,只憑文字,觀瞻駭異,苟簡莫甚。臣之不堪聽獄之任,通朝之所共知,而吐血之症,又發於晨夜,奔忙之餘,暫或勞動,則湧出如流,元氣如綴,喘息將絶,委身床席,頃刻莫保,病重實狀,畢陳於天地父母之前。伏乞聖慈,俯垂哀憐,將臣兼帶判義禁之任,亟賜鐫遞,使重獄無滯,危喘少延,公私萬幸。答曰,省疏具悉卿懇。卿之疾病,予已知之,重聽有何所傷?安心勿辭行公。
正言徐宗廈疏曰,伏以臣人器不稱,言議拙訥,一入臺閣,百疣層生。觸事生疏,徒積譏笑,而惟是感激恩私,未敢辭避,向因朝家多事,黽勉行公者,恰過兩箇月矣。供劇之餘,病情添劇,素患痰喘之症,腰脚之痛,一時兼作,委頓床席,坐臥須人,飮啖全廢,氣息危綴,以此病狀,旬月之內,萬無起動之望。勢不獲已,連呈辭單,冀蒙恩遞,以爲調攝之計矣。三度還給之命,出於常格之外,臣驚惶抑塞,罔知攸措。惟當感激趨承之不暇,而第臣病勢之外,又有情跡之難安。一自被人反詈之後,實無因仍蹲據之意,難進之勢,不但病情之危苦而已,則臣之當退,於斯決矣。玆不得不更暴情悃,疾聲仰瀆於嚴廬之下。伏乞聖慈,特垂諒察,亟許鐫削臣職,以安私分,以謝人言,不勝萬幸。抑臣竊有所慨惋於愚衷者,略此附陳於乞免之章,惟聖明留意焉。近日金吾査處,何等重事,而自有成命以來,前後按治之臣,相繼引避,無意出肅,彌月淹滯,了勘無期。當此更化之日,宜有惕慮之道,而只據小嫌,一向撕捱,連事違牌,不念公體。臣宜以爲宜加警責,使之劃卽擧行,俾獄事毋至遷就,王法不至解弛焉,臣無任屛營祈懇之至云云。答曰,省疏具悉。疏辭如此,今姑許遞,金吾堂上,另加警責,劃卽擧行,宜矣。
上在昌慶宮。停常參·經筵。
辰時,虹見乾方。
朴彙登啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管申命仁,以禁衛營別將,軍兵等操鍊事,露梁晝仕進去之意,敢啓。傳曰,知道。
南就明啓曰,右副承旨金始慶,因鄭亨益之疏,陳疏出去,未卽承批,久不仕進,右承旨柳重茂,連日亦不仕進。牌招察任,何如?傳曰,允。
沈樘,以侍講院言啓曰,本院官員,承令王世弟進講冊子講規,問議于師傅及諸賓客處,則師領議政趙泰耉以爲,臣於淹病沈昏之中,重以人言罔極,縮伏竢罪。昨於大朝詢問之事,惶悚不敢獻議,今何得以仰復睿詢?惟在博訪於傅與諸賓僚以定之耳。奉令不敢對,益不勝惶恐之至。傅左議政崔奎瑞以爲,臣方在辭職之中,不敢與議云。左賓客洪萬朝以爲,臣猥忝賓客之任,一登胄筵,仰瞻東宮講學之儀,實是區區至願,而賤疾方且沈淹,辭疏亦未承批,尙未出謝恩命,無路仰補塵露,只切悚蹙之忱矣。卽伏見講院啓辭,則王世弟以齋戒及雜頉停筵,多日爲慮,有此下令問議之擧。臣有以見春宮時敏懋學之盛意,竊不勝欽頌感歎之至。今宜依啓辭中所達,有頉之日則仍講小學於召對,常時夕講召對則依前例通用綱目,似合於輪回進講之道,無容別議。右賓客沈檀以爲,臣猥忝賓客之命,而情勢危縮,尙未得陳章祈免,固不敢以賓僚自處矣。第此講院所達壬子年先大王在東宮時事,允合於時敏之道,而雖書筵頉稟之日,乃於召對時,因講小學,綱目則進講於夜對,誠甚得宜。至於夕講召對,通用綱目,亦有前例,寧容他辭?伏惟徽裁。左副賓客柳鳳輝以爲,臣於疾病沈痼,情事危蹙之中,猥叨賓客除命,而本職辭疏,未及承批,旣不能仰陳萬不近似之狀,以冀遞免,則今於詢問之下,不敢有所仰對,無任悚惶之至。右副賓客趙泰億,在外不得問議云矣,敢啓。傳曰,知道。
又以耆老所言啓曰,本所於己亥年,以曾前折受江陵邑內德方·連谷等五面所在田畓,三度啓下,相換折受於本府內面三里等地,而三里等山火田,則自本所,旣已三年收稅,其所屬元續田五十餘結,則尙不得一體相換收稅者,蓋出於德方·連谷等元續本田結數,未能詳知之致也。去年秋,以元續田打量相換之意,移關于戶曹,則戶曹以此意,發關于本府。本所亦爲下送別將,與本邑監色,眼同打量,則德方等面田畓結數,多至八十餘結。以此八十結,換彼五十結,不無所失於本所,而旣已取便相換,則亦不可計較其多少,故以此相換之意,令戶曹分付本道,宜當。且內面相換屯田,若不定界,則收稅之際,不無相爭之弊,自三里初頭,至一里地界銀斗大嶺爲限,定界施行事,亦令戶曹行關于本道本官,何如?傳曰,允。
本院啓曰,卽者生員李箕重等百餘人,聯名來呈一疏,而其語意之絶悖,與鄭亨益·朴弼正等疏,一串貫來,臣不勝駭惋之至。竊伏念殿下私親之初喪及前後窆葬時,先大王令殿下行臨哭望哭之禮,其不使殿下絶母子之恩,此可見矣。旣不絶恩,則殿下於臨御之後,卽令立祠建號,以報顧復之恩,自是義理分明,情禮當然,萬萬不可已之擧,而只緣向來凶黨,盤據朝廷,操切聖躬,無所不至。前旣杖殺重遇後,又營護賊述,使我殿下不得措手,以致迄今遷就,豈不痛哉?噫,堂堂千乘之君,於其所生之親,夫豈無追稱之號,亦豈無祠享之道耶?求之古今天下,莫不皆然。此筵臣所以建請,今方講定節目者,而今始議此,亦云晩矣。亨益·弼正·箕重等,俱以殿下之臣,不思仰勉之道,猶踵前習,相繼投疏,專事傾軋,反欲沮戱。噫嘻痛矣。母子天倫,無貴賤一也。渠等,獨無所生之母乎?況御覽璿譜,旣書禧嬪,且於喪葬遷窆,皆令禮官·道臣而主之者,悉出於先王之治命,則今日此擧,何反於先王之遺意,而渠等所謂先王處分,不可撓改者,果指何事,三年無改云者,亦何所據而發也?其矯誣先王,脅持君上之罪,可勝誅哉?此等凶悖之疏,所當嚴辭退却,而鬼蜮情狀,自上親覽,特降明旨,以正其罪,恐合事宜,不得已捧入之意,敢啓。傳曰,知道。
柳重茂啓曰,大政之過時,祿都目之遷就,皆由於東銓無行公堂上之故。吏曹判書差出,一時爲急,而薦望,亦於開政之日下批者,例也。參判金一鏡,陳疏未承批,參議未差,開政無期,何以爲之?敢稟。傳曰,雖疏批未下,明日牌招開政。
沈樘,以義禁府言啓曰,本府典鮮,少不成貌樣。今此謀逆罪人朴尙儉籍沒奴婢中京居者,定屬本府,以爲使喚之地,何如?傳曰,允。
司諫李眞儒,持平趙遠命啓曰,請絶島圍籬安置罪人金昌集·李頤命,竝按律處斷。李健命則待其竣事回還,一體勘律。珍島圍籬安置罪人趙泰采,減死濟州圍籬安置。啓辭同前
司諫李眞儒啓曰,請前後合啓發論臺官遠竄連啓隨參諸人,削奪官職。啓辭同前請亟寢趙聖復發配之命,仍前設鞫,嚴刑究問。啓辭同前請當該同知成均大司成,竝命遠竄。啓辭同前
持平趙遠命啓曰,請亟寢聖復發配之命,嚴刑鞫問。啓辭同前請金雲澤遠竄,金民澤·祖澤·李器之,主簿李天紀·趙洽·李德峻·李崇祚·李正植·尹休耕·邢儀賓·趙松·金盛節·李秀節·錢仁佐·安龜瑞等,竝命邊遠定配,卽日押送,以絶禍根。啓辭同前請內官金夢祥,減死極邊定配。啓辭同前新啓,日昨筵臣論及追報之節,仍有收議之擧,而一種失志之徒,把作奇貨。鄭亨益倡之於前,朴弼正繼之於後,項背相望,出位跳踉,强引先朝,脅制君父,構揑諸臣,罔有紀極。噫,此其意,豈亶在於說情文隆殺之節,陳道理是非之際者耶?夫立廟定號,在殿下追報之道,雖是不容已之擧,而人之意見,固自不一。此輩苟以玆事爲不可,則平說事理,爭難可否,容或然矣,而第其所稱三年無改善繼善述等語,都不襯着,全出抑勒。今日筵臣之所以建白,殿下之所以博詢者,其意若在於欲復先朝所收之爵號,則無改善述之請,宜先發於朝著之上,必不待此輩之陳疏,而今乃憑藉咆哮,欲爲脅君父誣廷臣之計,吁亦悖且憯矣。至若處分,極其嚴截等語,直是臣子對殿下不忍提不敢說之言,而此輩乃敢言之容易,略無忌畏者,諒以殿下近日處分,與立誅志述時有異。凶陰之疏,構誣之章,留中累旬,不賜嚴批,似若有寬緩不罪底意思,故此輩窺測聖意,至發此無君逼辱之語,其罪豈勝言哉?雖以閭巷言之,凡於先故被禍變之家人,不忍對子弟而斥言者,蓋以恐傷孝子之心,事體道理,自當如是,而此輩故發此訐揚凌逼之言,少無畏君敬上之意者,抑獨何心哉?君臣之分,截如天地,而將由此輩而陵夷無餘,不可不嚴加懲礪,以正其罪,而弼正之比諸亨益,亦不無輕重分數之別。請司果鄭亨益遠竄,朴弼正門外黜送。
答兩司合啓曰,亟停勿煩。答院府啓曰,勿煩。
上在昌慶宮。停常參·經筵。
午時,日暈左珥,白雲一道,起自西方,直指東方,長竟天,廣尺許,良久乃滅。未時,日有兩珥。
大妃殿·中宮殿,藥房問安。答曰,知道。
藥房副提調臣李正臣啓曰,近來日候陰冷,伏未審此時,聖體調攝,若何?十六日問安批答,有諸症候益加差勝之敎,而伊後已經累日,聖候已臻康復乎?大妃殿調攝之候,亦復何如?加減生脈散五貼,當盡於今日,令醫女入診,更察症候,議定繼進當否宜當,臣憂慮未已,敢來問安,竝此仰稟。答曰,知道。慈殿氣候差勝後一樣,而予之諸症候,差勝後別無加減矣。
藥房再啓曰,伏承問安之批,有大妃殿氣候差勝後一樣之敎,臣卽與諸御醫,反復商議,則皆以爲前後所進補劑,已多貼數,今姑停止,宜當云。姑爲停止之意,敢啓。傳曰,知道。
朴彙登,以都摠府言啓曰,副摠管申翊夏,以訓鍊都監中軍卜馬·軍馬點〈考〉事,北營晝仕進去之意,敢啓。傳曰,知道。
柳重茂,以禮曹言啓曰,更遣郞廳,追報之節,收議于左議政崔奎瑞,則以爲,臣之不敢獻議之狀,略陳於日昨詢問之下矣。臣之處義,旣已無變於前,則到今不敢獻議,亦何以異於前日哉?再詢之下,又不得仰對,臣罪萬死,席藁私次,以俟嚴誅。第伏念今日事,以殿下無窮之孝思,臨御數年之後,必待諸臣之發端者,有以見愼重之至意。諸臣奏達,旣據天理人情爲說,而猶不卽加睿斷,必令再詢於在野之賤臣者,尤可見愼重之中,益加愼重,推此以往,則必能參酌於公私情義之分,而無一毫過差之失,臣只有欽仰聖德而已云矣,又不爲獻議,何以爲之?敢稟。傳曰,令廟堂商確,稟定。
又啓曰,吏曹參判金一鏡,今又違牌不進,推考傳旨,方爲捧入,而其所引入,不但前疏之未及承批,昨日李箕重之疏,又爲引嫌之端,而如是撕捱,開政無期,誠爲未安。且銓長差出,一時爲急,廟堂旣已薦望,而銓曹無行公堂上,不得往受云。參判金一鏡,更卽牌招,以爲受薦開政之地,何如?傳曰,允。
朴彙登,以禁衛營言啓曰,前正郞尹游,本營郞廳,旣已啓下,方在罷散中。令該曹依例付軍職,冠帶常仕,何如?傳曰,允。
備邊司薦開城留守,李師尙·尹行敎·李世瑾,統制使,李鳳祥·尹五商·元徽,水原府使,李眞儒·李夏源·金東弼,落點未下。
沈樘啓曰,吏曹參判金一鏡,疏批已下,所當牌招開政,而日勢向暮,薦望受來開政之際,必致夜深,待明朝牌招,何如?傳曰,允。
李正臣啓曰,本院書吏大典額數,本爲二十八人。曾因大殺之年,權減五人,而甲午年二人復舊爲二十五人矣。上上年各司書吏,自備局,依大典汰減之時,本院則大典定額,猶不滿三人,故不爲擧論矣。上年,又姑減二人,本院與他司有異,出納多事之地,以數少書吏,不成貌樣,上年姑減書吏二人,依前復舊,何如?傳曰,允。
沈樘,以觀象監領事提調言啓曰,本監官員李始完,遷轉東班職作散之後,還仕本監矣。監官時仕者,取才付祿,而旣經東班正職之人,則在前不得取才付祿,故別付司果給料者,畫司及本監,已有其例。李始完,今方任使於本監,入直測候所,不可無付料之道。李始完,依例別出司果一窠付祿之意,分付該曹,何如?傳曰,允。
朴彙登,以刑曹言啓曰,卽接兵曹移文,則武科擧子輩,錄名冒錄者,査出論罪事,曾已定奪。故今番庭試初試時,冒錄之人査出,則或有兄弟各所及各字,或有兩所疊錄者,俱係禁令,關後錄人等,依法科罪,以懲日後之習事,移文矣。近來科場不嚴,奸僞日以益甚,其在懲礪之道,所當一倂拿致,依法科斷,而但其犯科者,多是遠道居生之人,當此農節,推捉有弊。就其中近畿擧子十二人,自本曹,捉致勘處,其餘三南·兩西·江原等道擧子五十七人,竝令該道,照律科罪後啓聞之意,分付,何如?傳曰,允。
司諫李眞儒·持平趙遠命啓曰,請絶島圍籬安置罪人金昌集·李頤命,竝按律處斷,李健命則待其竣事回還,一體勘律,珍島圍籬安置罪人趙泰采,減死濟州圍籬安置。啓辭同前
司諫李眞儒啓曰,請前後合啓發論臺官遠竄,連啓隨參諸人,削奪官爵。啓辭同前請亟寢聖復發配之命,仍前設鞫,嚴刑究問。啓辭同前請當該同知成均大司成,竝命遠竄。啓辭同前
持平趙遠命啓曰,請亟寢聖復發配之命,嚴刑鞫問。啓辭同前請金雲澤遠竄。金民澤·祖澤·李器之,主簿李天紀·趙洽·李德峻·李崇祚·李正植·尹休耕·邢儀賓·趙松·金盛節·李秀節·錢仁佐·安龜瑞等,竝命邊遠定配,卽日押送,以絶禍根。啓辭同前請內官金夢祥,減死極邊定配。啓辭同前請司果鄭亨益遠竄,朴弼正門外黜送。啓辭同前
答兩司合啓曰,亟停勿煩。答府院啓曰,勿煩。
沈樘啓曰,上番兼春秋金克謙出使之代,以預備李台徵啓下矣。稱以情勢難安,終不入來,史局重地,未免闕直,事極未安,推考警責,何如?傳曰,允。
副司直崔奎端疏曰,伏以臣於向日封疏之後,伏聞宮庭之間,妖孽橫生,以致震驚三宮,中外駭憤,汹汹波沸之勢,殆無異於十月間事。殿下新服厥命,適在初元,而前史所無之變,乃至於此,雖賴聖斷赫然,處分得正,而國勢人心,無復可恃,未知此後,又有何樣變怪,念及於此,可謂痛哭之不足也。宰相之職,國家安危所係,所兼傅保之任,實有調護東宮之責,雖在平時,尙宜愼簡,嗚呼,今日爲何等時象,此官爲何等職任,而可以畀之於老病垂死必不可出之人,使之閱月虛曠也哉?況於事變之初,在外之人,無論有職無職,擧皆驚遑入京,各效願死之忱。今朝廷之處臣者,爲何地,而獨頑然在家,不能進身一步地,且以疏批之未下,又不得陳章自列,罪至於此,萬萬難贖。伏乞殿下,命付攸司,考法正罪焉。仍念臣所處之義,前疏縷縷,自謂底蘊已竭,而未蒙聖鑑諒察。臣於是,伏不勝惶悶抑塞之至。臣之屛跡田野,自己卯至于庚子,凡二十二歲。今於一朝,乃敢爲冒昧出脚之計,則人必駭然曰,爾之不仕於先朝,果何義也云爾,則臣其將以何說自解也?區區守株之見,終欲抱此入地,庶幾有辭於來後,雖死不敢承命。伏願殿下,勿以虛禮拘臣,速許改正職秩,而謀于廟堂,改卜賢德,使之贊成久大之業,國有盤石之安,則臣引分讓,能不妨賢路,亦得與榮於其間,公私豈不萬幸?至於御營提擧之任,軍門事務,旣緊且急,在外遙領,豈敢頃刻自安哉?臣方請收還資級,所兼諸任,自在應遞之中,不必爲提及,而猶復如是者,實欲望殿下,凡於處分之際,另加審察於緩急之勢耳。伏乞竝留睿思,臣無任伏地俟罪籲天懇禱之至云云。答曰,省疏具悉卿懇。已諭予意於前疏之批矣。復何多誥?卿其須體如渴之志,安心勿辭,幡然就道,以濟時艱。仍傳曰,遣史官傳諭。
吏曹參判金一鏡疏曰,伏以臣竊比恒人,元無寸長,而只是愛君之性,根於秉彝,或恐吾君,少有遺失。頃日榻前,敢以追報私親,仰浼天聽者,寔出於一片衷赤,勉吾君無所虧缺於誕育顧復之恩情而已。苟有爲人臣爲人子一分秉彝之同得乎天者,孰敢有異議於其間,而一種兇逆之徒,將心撑肚,目中無殿下久矣。迺敢假托憑藉於先朝,公肆誣悖,以爲脅迫君父,箝製朝廷之計,其爲情狀,萬萬痛惋。臣於前疏,略有陳辨,伏想聖明,業已照燭之矣。亨益·弼正群不逞者,換面迭興,接踵投章,上誣先朝,下辱當宁,而兇言醜詆,恣意加臣,陰欲爲建德報仇之計,臣誠不欲汚諸筆端,對擧爲說,以自損公朝體面,而大臣·諸臣,或疏或啓,昭其厚誣,斥其奸腸,臣之前疏,亦論大指,今不必疊床,而渠輩造意之陰凶,遣辭之誣悖者,亦有所不可不辨者。噫,惟我先大王,雖於點檢奏牘之際,間有一時未安之敎,而若如璿譜不刊之書,則命書禧嬪二字。至夫斂葬題主建祠等節,儀文無缺,凡需之供,攸司咸備,豈爲他哉?爲我殿下,俾無憾矣之盛意也。臣愚死罪,追惟先大王處變之義,止慈之德,迥出常倫,人無間焉。蓋以一時奏御之文字,當思處分,而詳審百世傳久之儀節,特循情禮而參定。嗚呼,先大王所以爲殿下地者,固自如是,是何嘗束縛我殿下,不克伸私恩於今日也哉?先朝之處之也,旣如是,則其在殿下追報之道,顧何可恝然忽忘,無所伸情於其間乎?渠敢仰首於殿下,肆然謂當日處分,極其嚴截云者,果指何事而發哉?不過出於逼辱聖躬之意,便一志述也,臣竊痛之。其曰三年無改之說,又何爲而發也?噫,俯念殿下之情,儀章罔缺者,先王之至意,則今殿下遵先王之遺意,軫私親之至情,稍大其祠屋,特供其享需。凡百節目,自有制度,使一國爲殿下臣子者,咸知殿下之聖孝,篤於所生,庸何所不可?渠輩之紛紛至此,意果安在?噫,讓寧大君禔,曾封世子,而太宗,嘗罪廢之矣。惟我英廟,友愛特隆,及其沒也,命有司創立祠屋,錫號曰,至德祠。叔梁紇·顔路諸人,初無百世必祀之義,特以生子賢聖之故,立廟於泮宮之側,名之曰,啓聖廟。今我誕育聖躬之私親,立廟建號,求諸義理,有何未安?況殿下之爲之也,自有不可已者存乎?官供祭需,古例具在。臣於仁嬪,亦忝外裔,有所詳知者。米穀出於司饔院,油淸·眞末出於奉常寺,柴炭,自官輸送之矣。先王朝筵臣,陳白于榻前,旣係王室之先,且定主禋之孫,則輪祭未安,先王特令劃給奴婢數百口,田畓七十餘結,今用此例,或官供祭需,或劃定田民,此乃講定節目時事也。何嘗有一毫挨逼於先朝,有歉於遵先之志哉?噫嘻,渠雖無狀,亦一人臣。尙安敢以仙寢未撤,玉音如聞等語,構誣上下,眞若先大王遺敎丁寧,而今遽違背者然,人之兇悖,又何其至於斯也?噫,臣初以出萬死不顧一生之志,爲君父殉社稷,而四兇稽誅,百邪含毒,惡言醜說,殆無紀極。臣身被衊,固不足惜,獨恐聖上,孤立于上,侮辱日至,而莫之誰何,臣竊駭痛焉。臣旣被其無限詆誣,則又何可唐突趨命,冒當政席乎哉?且臣病狀,浹旬彌苦,頭痛未痊,語音猶塞,亦無以轉身窺戶。伏乞聖明,削臣之職,治臣之罪,以謝人言,以幸國事云云。答曰,省疏具悉。疏槪,予已知之,卿其勿辭,從速察職。
又疏曰,伏以紀綱陵夷,倫彝斁絶,無君慢上之習,日甚一日。緣臣筵奏一着,殿下日受愚弄,侮辱於亂賊之黨,而餘波及臣,猘狺豕突,亨益凶言,依樣葫蘆者,前有弼正,後有寅明略不無緊歇之可言,而至於箕重輩,肆口醜辱,便同駔儈,豈謂聖明在上,而凶醜之橫恣,至此之極哉?然諦觀其辭語,不過狂叫亂嚷,終無着落,末乃以無爲過隆之擧,爲請,誠極駭笑。噫,頃日筵中所以稟請議定者,只是追報二字,而亨益,勒變爲崇奉,而箕重又變爲過隆,於此,亦可見彼輩求其說不得,窘遁之辭,止於捏造而已也。夫今日廷臣,孰敢以過隆之擧,導我殿下,而渠輩乃敢若是跳踉乎哉?臣所竊嘆而嘅恨于心者。惟我殿下,含糊於是非之別,隱忍於忠逆之分,柏府之簡,銀臺之奏,只以勿煩知道爲答。寔繁之徒,靡所懲畏,股肱之良,莫或少安,尙何望措手於國事也哉?豈我殿下,規模甚遠,範圍宏大,自有運用造化,包括天地,人莫測其端倪而然哉?如臣淺狹,不勝躁悶于中,寧欲無吪者也。嗚呼,批旨靳賜,召牌荐臨,臣之情地,隘且迫矣。伏乞聖慈,特加憐愍,亟許鐫削,以便公私,不勝幸甚。臣於前後九牌之下,分義是懼,隨牌秪詣於禁扄之外。伏承聖批,乃以疏槪,予已知之爲敎,臣感激惶悚,宜卽應命,而箕重等無倫醜辱,終有所不可不辨者,敢復隳瀝肝血,乞賜處分,使開政毋至遷就焉云云。答曰,省疏具悉。已諭於前疏之批矣,人言不足爲嫌,卿勿過辭,從速察職。
左參贊洪萬朝疏曰,伏以臣於疾病沈淹之中,獲聞國有非常之變,蒼黃顚倒,舁進闕內,大臣以下,先已入對。竟未隨諸宰之後,以少伸耿耿之忱,自外退歸,懷不自已,敢將一疏,冒獻微忠,惟聖明留神焉。惟我聖上,友愛天至,旣以三百年宗祀主器之重,擧以付之於介弟,眷顧之隆,百倍平日,亦越春宮仁孝夙著。頃日備忘之下,對宮僚涕泣,至誠所發,感動臣隣,只此一款,有以見兩宮之盛德,言足聽聞,環土生靈,方切頌祝之忱。不意今者,以閹豎事,遽致春宮之不安,前夜下令於宮僚者,至有臣子不忍聞之敎云。宮闈間事,固非外人之所詳,而槪想不逞輩情狀之萬萬兇慝也。幸賴聖斷光明,罪人旣令正法,庶洩一國憤惋之心,仰惟春宮邸下,亦必回憂爲歡,夬定震驚之懷,而臣之區區過慮,猶不敢終默,欲望聖明,繼自今,凡於近習使令之際,纖微必察,一有罪犯,斷不饒貸,以絶奸萌,以肅宮禁。朝夕燕閑之暇,召致春宮於左右,隨事開示,務盡委曲,上以慰慈聖止慈之心,下以副臣庶愛戴之誠,則宗社億萬年無疆之福,其在斯矣。仍念臣年深病痼,力不任事,近又觸寒勞動,一倍綿綴,委身床席,萬念都灰,政府西壁,雖稱閑職,亦非臣養病之坊。所帶實錄及籌司堂上之任,俱係緊務,而一未赴衙,職事都廢,惶悚倍甚。伏乞聖明,俯諒臣老病難强之狀,將臣本兼諸任,併行鐫削,以便公私,不勝幸甚。答曰,省疏具悉。召致春宮於左右,隨事開示,務盡委曲等語,正合予意,可不依施焉?卿其安心勿辭,從容調攝,强疾行公,毋滯職務。
黃海監司金有慶疏曰,伏以臣之下血之病,非一時偶發之症。臣年已向衰,又當劇務,勞悴之久,精力自損,外邪乘虛,濕熱藏中,水穀入胃,化血漸下,源委之深痼,症情之危惡,實非尋常呻吟之比。頃者連章瀝懇,蓋爲歸死故里之計,而幸蒙恩遞,旋承仍任之命。私情之狼狽,已不可言,而揆以分義,不敢更事瀆擾,黽勉在職,已有兩朔。賤疾一向沈重,眞元近益危綴,委頓床席,不能開戶,民訴邑牒,一併抛却。凶歲藩任,何等緊重,而緣臣吟病,廢務殆至半歲,臣心之惶悚悶蹙,姑舍勿論,其在聖朝毋曠庶官之義,決不當若是。臣一日曠職,便增一日之罪,寧被煩瀆之誅,固不宜虛帶職名,玆敢不避猥越,悉暴至懇。伏乞天地父母,特加諒察,亟許遞改,俾公務無廢,私分獲安,不勝幸甚云云。答曰,省疏具悉。卿其勿辭,調理察職。
左參贊姜鋧疏曰,伏以臣情病俱苦,虛帶劇務,累日瘝曠,如坐針氊,陳章乞免,誠出於萬不獲已,而未蒙恩遞,天牌荐降。臣於此,惶隕迫隘,求死不得。向來諸臣之聲罪本府,不遺餘力,則廉隅所在,決不容含羞忍恥,晏然行公。且本府郞廳,閱月牢囚,而以其日開坐堂上,冒嫌査處,斷無是理,必須遞臣之職,移授無故之人然後,可以究竟。不然,雖閱歲經年,議處無期,此非尋常例辭之比,論以公法,其不可冒據也,決矣。況臣聾病,實難聽獄,而重聽何傷之諭?曾奉先大王下敎,秪今感泣,而又於聖朝,更承提耳之溫音,奉讀未半,涕血交下,此則姑不敢更有所煩陳,而臣之應遞之端,不但疾病之難强而已。伏見相臣之箚,有曰,聖上禮使臣隣之道,旣知其必不可出,而徒煩召命,惟日强迫,終有乖於體下之道,其所開陳,誠合事宜。臣之所帶金吾,最涉緊重,若不劃卽變通,則鞫坐之遷就,重囚之淹滯,不特有乖於體下之道而已。諸僚引嫌,比臣較輕,而伏蒙鐫遞,尤不宜異同,崩迫至悃,不得不疾聲哀籲於天地父母之前。伏乞聖慈,俯察臣情勢之萬萬臲卼,將臣判義禁之任,速賜鐫遞,且治臣瀆擾之罪,公私萬幸云云。答曰,省疏具悉。疏辭至此,判金吾之任,許遞,卿其安心,從容調理。
平安監司金始煥疏曰,伏以臣於謫中,特蒙恩敍,繼而秋曹除命,遠辱鵩舍。仰惟天地至仁,無物不遂,而雨露之澤,似若獨偏於臣身。臣受擎除書,感極涕血,顧念分義,豈容一日稽逋,而病狀沈淹,無計趲程,縣道陳情,恭俟譴責,意外移擢,疏未上徹。適於此際,伏聞國有變故,賊宦逆婢,情節凶慘,東朝下藥院之諺敎,春邸接宮僚之徽旨,俱是臣子之所不忍聞者。驚霣痛迫,心骨俱竦,不計顚頓,蒼黃作行,而及到畿郊,始見朝紙,罪人斯得,天討已行,一國輿憤,庶可少洩欽仰,處分之明正,感頌何極?惟我東宮邸下,仁孝夙彰,付托至重,冊儲之日,率土延頸,宗社萬年之慶,實基於此。幺麼宦妾,何物妖妖惡,而乃敢恣行凶臆,震驚宮闈,致令新化之初,有此無前之變耶?聖明在上,如日中天,固知魑魅情狀,畢露無餘,豈敢潛售於藹然兩宮之間,而但自古國家之禍敗,恒由於此輩之作俑,覆轍滔滔,昭在史乘。殿下洞覽古今,靡事不燭,唯願益加聖念,嚴防痛懲,使禁庭肅淸,奸孽屛息焉。至於調護慰安之節,以殿下之孝友,想惟仰體慈旨,不待廷臣之加勉,而誠宜旁招遺逸,出入胄筵,或討論治亂之機,或講究理義之源,勉進睿學,日就高明,亦聖上輔翼儲嗣之第一急務也。臣經年澤畔,係念楓宸,而拔自罪籍,置諸宰列,願忠之誠,糜粉亦甘,內外燥濕,何所暇擇,而至如新授職名,萬不近似,聖朝方面之寄,何等重任,不問人器之相稱,遽有此誤恩耶?臣之本末長短,已經聖鍳,實無一分才具,可以彈壓藩維,承流宣化之責,豈此魯劣所敢叨,而略不難愼,輕加超躐,以至駭物情而辱聖簡乎?噫,八路旬宣,孰非重寄?西門鎖鑰,視他尤別,從前膺是命者,率是負聲望之人。矧今荐經饑荒,凋弊益甚,民憂國計,殆近於莫可收拾。雖使練熟事務者當之,猶患其未盡職責。顧臣資歷素淺,識慮甚短,加以罪釁餘蹤,精力衰耗。雖欲强策駑鈍,勉效塵露,無異僬夫之擔重,殆同黔驢之技窮,不過爲臣身之榮耀,而其於累聖政僨國事也,明矣。百爾揣量,憂懼交深,寧被孤恩之辜,不敢爲趨命之計。來伏城外,玆敢露章仰籲,區區情實之未白者,事在旣往,亦不欲追提顚末,更溷天聽。伏乞聖慈,諒察微懇,亟收新授職秩,以重名器,以安微分,不勝幸甚云云。答曰,省疏具悉。進言之誠,予用嘉尙,西門重任,實循公議,卿其勿辭,速往欽哉。
咸鏡監司韓世良疏曰,伏以臣本以愚昧,誤蒙兩朝罔極之恩,蔑效塵露,常懷愧懼,若其憂愛之忱,不後恒人。向伏見賊臣聖復之疏,指意陰凶,遂致殿下不安其位,而聖敎非常,世弟不安于心,而至於涕泣。顧其罪狀,豈但爲聖上之賊臣哉?實是春宮之賊臣,而國人之所共誅,愚忠所激,敢陳請討之章矣。衆怒如火,鋒鏑叢身,其時相臣喉司請鞫之啓,迭發交起,兩司栫棘之請,又變而爲鞫問,而演出別語於臣疏言意之外,忍人臣不忍聞不忍言之罪名,橫誣勒加,必欲撲殺乃已。儻非聖鑑之照察,臣身虀粉,固已久矣。臣疏旣經睿覽,尙或記有之矣。臣之所論者,聖復無君之罪,所斥者,昌集無嚴之語,安有一毫近似於彼所爲言者乎?臣疏中所謂世弟之心,無以慰安云者,可質此心,不惟天日照臨,下燭無餘。伏想春宮邸下,亦必俯諒之矣,而彼啓迪,不敢顯救聖復,反欲構殺臣身,快私憤而護私黨,其爲計凶且慘矣。臣之朝暮待死,首尾三朔,而容光之照,不遺戴盆。改紀之初,特命放送,雖和風之吹死草,陰谷之回陽春,何足以喩其萬一也?臣仰戴洪私,歸伏鄕廬,而老病垂死,竊恐報答之無地。乃者水部牽復,纔過數日,北藩寵擢之命,又及於千萬夢寐之外。臣誠惝怳震駭,靡所容措,自不覺其涕血之交頤也。噫,今臣之尙保軀命,莫非聖恩。臣雖無狀,豈不盡瘁圖報,死而後已?第伏念藩臬之職,責任甚重,實非人人所可僥冒。況玆北路按察,比諸路尤重者乎?顧臣庸陋,百無肖似,立朝前後,毫無裨補,狗馬之齒,且滿七十。聾聵昏睡,鬼事不遠,不知聖明,何取臣愚,而加之以華秩,寵之以重寄哉?臣心羞愧,已不可言,而淸朝用人之道,恐不宜如是苟然。縮蟄累日,惟俟駁正之論,忽伏聞國有變故,不勝心痛骨驚,蒼黃歸伏於城外,敢將區區憂慨之忱,附陳乞免之疏矣。適値齋戒,見阻喉司,而追聞左尹黃一夏之疏,入已有日,又驅臣於罔測之科云。原疏未下,雖未得其詳,蓋其語逼二字,實襲向日凶黨誣臣之餘論。臣旣略暴於右,不必復煩聖聽,而其所爲言,極其危怕,則未有處分之前,不敢徑先自列,以至于今矣。臣濫叨匪據,已至數朔,一向虛帶,尤不勝惶悶之至,不得不更瀝肝血,仰瀆宸嚴。伏乞聖慈,亟命鐫削臣職,重勘臣罪,以快人心,以安私分,千萬幸甚。臣曾陳一疏,尙在羿彀之中,縮伏俟勘,不宜假及他說,而前疏未徹之語,猶有耿耿于中者,玆敢復有獻焉。伏惟殿下,澄省焉。噫嘻痛矣。日昨凶閹妖婢凶逆之罪,尙忍言哉?乾剛快斷,天討已行,神人之憤,庶可少洩,而在殿下保護春宮之道,宜有所加勉,誠願殿下,益盡友愛之恩,益篤湛樂之情,親親至德,終始無替,使藹然和氣,融洽於兩宮,則宗社無疆之福,孰大於此?噫,殿下同氣,只有世弟,殿下之所相依者,惟世弟,世弟之所仰恃者,惟殿下,而群下之所願戴者,殿下與世弟邸下耳。向日臣言,非徒爲聖明也,亦所以爲春宮也,今日臣言,非但爲春宮也,乃所以爲聖明也,寸心如一,九死靡悔也。伏願殿下,恕其愚而察其忠焉云云。答曰,省疏具悉。末端所陳,言甚切至,予用嘉尙,可不留意?卿其勿辭,速往欽哉。
江原監司呂必容疏曰,伏以臣,祗受敎旨,本月十四日政,以臣爲守江原道觀察使者。臣聞命驚惶,感涕自零,瞻望宸極,以首頓地,誠不知置身之所也。竊伏念今之藩臬,卽古之方岳也。必得才猷兼備望實俱隆者,然後可責承流宣化·觀風察俗之任,而臣本鹵莽滅裂,百不猶人,濫蒙兩朝洪造,致位緋玉。歷試內外,塵露之報蔑效,愧懼之忱常切。不意旬宣之命,遽降於待罪下邑之日,在臣賤分,榮耀雖極,而其如蚊蝱之負山,商蚷之馳河,何哉?目今朝著之上,才彦林立,可以寄澄淸一道之責者,何患無人,而乃及於空疎不似之臣?自顧多恧,人必嗤點,而況關東一方,素以斥鹵磽确之地,復値大殺荐饑之歲,殿屎相繼,村閭殆空。此時懷保拊摩之託,宜歸於諳練事務之手。顧此魯鈍無能,兼以衰朽痼疾之身,寧有一分堪承之望乎?玆敢冒死呼籲於嚴廬之下,伏乞聖慈,曲察由中之懇,亟遞匪據之職,以重藩寄,以安私分,不勝萬幸云云。答曰,省疏具悉。卿其勿辭,速往欽哉。
咸原府院君魚有龜疏曰,伏以臣自遭人言,情迹危縮,屢陳血懇,乞解重任,冀遂斂避之願,獲被全保之澤,而聖批特勤,不賜開允,浹月泯伏,曠廢職務,不敢爲因仍冒出之計,而近因聖候未寧,不勝憂煎之忱,他不暇顧,鎭日詣闕,連伸起居之禮矣。再昨退出之後,素患痰病,觸冷添劇,遍身灑淅,移時寒戰,頭疼膈煩,嘔逆兼發,昏倒不省,飮啖全廢,無路轉身,未免闕禮。益切惶悚之際,見差宗廟春享大祭初獻官,今曉受誓戒,不得進參,罪戾層積,無所容措。顧此病狀,轉益沈篤,旬月之內,差減未易。若不早賜變通,則實有公私狼狽之慮。伏乞聖明,俯賜矜憐,亟命該曹,趁卽變通,使享官,得以備員,而仍許遞臣所帶軍門兼任,俾得隨便調息,以延危喘,以安私分,不勝幸甚云云。答曰,省疏具悉卿懇。軍門兼察事,安心勿辭焉。
修撰李廷濟疏曰,伏以臣之病母,今年七十有七歲,夙嬰奇疾,氣力奄奄。臣自在先朝,每陳終養之懇,到今實無離捨從宦之勢,而國家前後變故,俱極驚心,臣子分義,不敢不一肅恩命,以效奔問之誠,兼伸抃祝之意,將毋間關,僅到城裏,翌日承牌入直,今已五六日矣。私情煼慮,已不可勝言,卽見家信,老母宿患之中,又添寒感,咳嗽頭痛,一倍澌綴云。臣聞來驚遑,不能自定,藥物救護,一刻爲急,不得不陳章徑出,臣罪萬死。伏乞聖慈,天地父母,俯諒危懇,亟許遞臣職名,仍命選部,更勿檢擧,亦令攸司,治臣擅離禁直之罪,以伸私情,以肅朝綱,不勝幸甚云云。答曰,省疏具悉。爾其勿辭,救護母病。
執義李廷濟疏曰,伏以天啓聖衷,廓揮乾斷,施措之間,雷厲風迅,從前杞天之憂,致今日盤泰之安,中外之慶,有不可勝言。如臣無似,首膺臺選,天書遠降,馹召踵至,惝怳感激,莫省所措。伏念臣猥以末學,忝竊宮僚,十載銅龍,最承恩遇,一自離違法筵,又已十年矣。流滯江海,逖遠宸陛,蒼梧之痛,未能一陪哭班,新服之後,無由一望淸光,區區犬馬之誠,如水東注。忽此召命,特先時髦,臣豈不欲卽日登途,重入備門,以少伸戀係之私悃,而臣之老母,年今七十六歲矣。夙嬰奇疾,今至篤老之年,氣力奄奄,更無餘地。臣於十數年前,每以母病輒煩籲呼,伏想聖明,亦或記有之矣。到今危綴之狀,不待臣畢陳,而孝理之下,宜蒙矜察,床褥澟澟,氣息如縷,跬步之地,轉動亦難。當此臘寒嚴沍之時,決無扶將北上之望。臣之情理,良亦悶塞,彷徨道路,去就狼狽。且臣本情,必欲依近京輦,致身終南,稍待日氣少暖,將護病母,寸寸前進,以爲抵京之計,而顧此見帶之職,非比凡官,決非在外之人所可曠日虛帶者。況今群彦林立,久被斥逐,或棲遲下邑,流落鄕井者,指不勝屈,所宜一倂收召,以贊淸朝之治。如臣衰暮摧頹已試蔑效者,速賜褫解,俾得以安意將母,從容上去,則實天地生成之德也。抑臣憂愛之忱,有不能自已者。噫,自古掖奸之專國擅柄者,何止一二,而愚弄操束,使君父不得安其大位者,豈有如向日之變故哉?天地鬼神,宜佑於上,八域生靈,顒祝於下,得使殿下,保有今日。此豈但一二貞亮之臣,捐軀竭忠,感動聖明之力而已哉?臣於是,有以見天人一理,上下無間。方巨猾之陰懷禍心,非一朝一夕之故,則天乃降災,式日斯生,冬月雷震,臘前無雪,風雨冥曀,日色常陰。及聞備忘連下,則荒村僻隅蠢動無識之類,率皆遑遑震驚,人情汹汹,若不保朝夕。及夫處分赫然之後,天日淸明,瑞雪連降,民心妥帖,道路相賀,孚應昭昭,捷於影響。此正朱夫子所謂天命之眷顧方新,人心之蘄向方切,端本正始,自貽哲命之時,因時順理,乘勢有爲之會也。殿下臨御大位,已逾朞歲,而嚴廬恭默,無大命令,權凶竊弄,無所措手,而天意人心,若是眷佑者,豈不以殿下仁孝之實,不媿乎屋漏,潛格于上下,有以致之也哉?感通之理,吁亦昭矣,而亦可畏也。伏願殿下,當此更始之日,益篤修省之工,孝友之道,不待加勉,而益加勉焉。敬謹之誠,本不間斷,而毋少間焉。施措之際,或恐少悖於天意,應接之間,或慮少拂於人心。一事一爲,無或率意,而得過於仁愛之天,一政一令,罔或循己,而見議於至愚之民,昕夕孜孜,造次勉勉,以爲敬德誠民,祈天永命之圖焉。噫,邦本之已潰,國勢之必傾,已至百尺竿頭,百爾思量,萬難救藥。昨年十家之聚,今無一家,民間恒言,日望兵燹。只此數語,蔀屋愁歎之聲,聖明槪可優察之矣。臣四年在邑,每奉朝令,罔非剝割之擧,無一救恤之政。民安得不歸怨於國家,困瘁而死也?如欲無國則已也,若欲國祚少延,則無他道耳。君臣上下,一以救民於水火之中,爲今日第一急務,亦不宜大思更張,無益而有害。今日救一瘼,明日救一弊,粹然以如傷如飢之誠,念念在玆,如慈母之保赤子,則侵漬漸染,自然有懷保之道,不如是者,終亦必亡而已。伏願聖上,大加警惕,毋或少忽焉。今年湖西之災荒,振古所無,而朝廷終不給分災,至今民怨徹天,有不忍言。伏聞國計蕩然,朝臣頒祿,亦且苟艱云,誠可哀痛,而朝臣頒祿,雖或可闕,而今年湖西大同之減給斗米,萬不可已也。且災邑軍布,減三分之一,乃是不易之定規,而湖·嶺兩南尤甚邑各樣軍布,皆依前例減三分之一。湖西則以爲災邑過多,而不爲減分,古今天下,寧有是理?朝廷參以見聞,各邑之不當入於災邑者,未免混入,則詰責道臣,猶或可也。今乃以災邑之過多,不爲減分,則此不可使聞於隣國也。隣徵族捧之窮民,旣聞其邑之入於災邑,各其身役三分之二,則限死備納,其餘之依例應減者,則顒祝而俟之。及聞無減分之令,或有發聲而哭者,或有泫然而涕者,或曰兵禍何不起也,或曰盜賊亦可爲也。似此景色,九重千里,何以俯悉也耶?伏願殿下,惕然驚動,怛然悲矜。湖西十二斗大同中,量減二三斗,災邑軍布,依例減分。此雖小惠,大關人心離合之幾,而大同與軍布,方當督俸之時,蠲惠之政,不可少緩。伏乞勿爲稟處,直以數行哀痛之絲綸,誕告一方,以收已離之人心焉。臣適在湖西,目見湖西之事,故略此附陳,而卽今民隱,昨年凶歉,到處同然,蘇救之政,周賑之策,皆不可一日暫緩也。噫,老猾逬夷,大慝斯祛,神人之憤,庶可少洩,而向來章疏之間,多發人理所不忍聞之言,於敵以下所不敢言者,肆然加之於君父,倫彝滅絶,義分虧喪。今當新化振肅之下,所宜次第論列,以明君臣之大義,而臣得見朝紙,以志述事,有臺臣鞫問之請,其欲延拖而已之敎,臣竊不勝憂慨之至。夫志述之罪,苟有秉彝之天者,莫不憤惋,大小同情,今日臺臣,豈忍有一分顧惜延拖之意哉?臺章之發,蓋欲鞫問指嗾於未及受刑之前,使無漏網之患者。所執詳嚴,而聖明不諒,至有此萬萬情外之敎,豈非慨然之甚者乎?雖値平常無事之時,君臣之間,無少疑阻,然後國事可做。方今朝廷更始,新化淸明,大小廷臣,精白一心,爲激揚圖報之計,而臺閣之臣,見疑於君父,至此之甚。今日處殿下之廷者,孰敢展布四體,論列意見,竭意效忠於維新之下乎?臣非不知一時聖敎,非有深意,而上下情志,一或間阻,則士無彙征之樂,朝有泮渙之勢,人君一言,關係非細。伏願殿下,推誠待下,毋或間阻,以勉交修之實。如其不合,毋寧速退之,可也,毋留些一箇疑字,以犯古聖王任賢勿貳之戒焉。噫,弁髦廉義,芻豢權利,一番朝廷風習大乖,砥礪名節,難進易退,以守士夫之大防,實爲今日之急務,而至於諸重臣·宰臣,新被寵擢,首膺重寄之人。當此朝廷草創,位著殆空之時,俱受特達之知遇,宜卽出肅新命,圖報隆眷,而乃以彼輩無倫之言,執爲引嫌之端,一牌再牌,久不應命,臣實慨然也。至於兵曹判書臣崔錫恒,時値罔極,則輕生徇國,收還大命,世稍鎭安,則避榮居外,力辭權柄,夷險之際,忠節可見,而受聖上之眷遇,任國家之安危,豈可使至尊,獨憂社稷,而久處郊墅,使中兵之重,一向虛曠也哉?伏願聖上,責以大義,勉以共濟,竝令卽日造朝,毋久撕捱,使位著無缺。嘉言日進,凡所以應天救民之道,聚精會神,靡不用極焉。臣無任瞻天望聖激切祈懇之至云云。答曰,省疏具悉。今觀疏辭,不可不爲民施惠。令廟堂商量蠲減,以示軫恤之義。
副提學趙泰億疏曰,伏以臣,得蒙由暇,來省先塋,恩榮所被,感徹幽明。第於來時,路値大雪,終日沾濕,冷逼肌骨,感傷甚重,僅得舁到,就暖調息。旣經累日,感氣未解,痛聲愈加,咳嗽達夜,喘息靡定,頑痰塞胸,飮食都廢,淹伏旅次,醫治無路。雖欲還京,亦難自運,方將陳籲,乞解國子見職。不意今日,忽奉承政院成貼有旨,以臣爲行弘文館副提學,令臣斯速乘馹上來者,夫何誤恩,一至於此?臣誠駭恧,罔知攸措。夫三司之官,均是淸要,而論思之地,責任最重,一館之僚,孰非榮躔,而長官之職,地望尤別,從古以來,寔愼其簡,如臣顓蒙,豈合濫叨?文詞不足以煥王猷,學術不足以備顧問,言議不足以鎭浮俗,見識不足以匡君德。揣分循省,自媿不稱,代匱苟充,人謂斯何?臣於昔年,猥擬斯職,中罹讒謗,積被枳礙,間嘗復通,卽困群詆。元來匪分之榮,非所敢安,矧伊速評之地,詎宜冒玷?加以風波推盪,宦念都消,疾病沈痼,精力已盡,正宜辭榮置散,退守本分,就閑養疴,以延殘齡。前疏所陳,實出至悃,而不惟未准所請,乃反荐辱恩除。左右推遷,俱極淸華,前後兼帶,無非緊重。踰涯之寵,理難承膺,過福之災,吁亦可畏。伏聞近日,館員不齊,輪直甚苟,速完新錄,又有成命,而臣病狀如右,情迹靡安,榮召之下,末由趨承,辜恩慢命,罪合萬死。且念實錄都廳之役,見差兩月,未敢一進者,誠以筆削事重,有不容代斲,胄筵賓客之任,適値陪祭。雖卽出肅,而顧念輔導責大,終不可濫竽。至於籌司·槐院,號稱極選,圃署·梨園又復疊授,亞卿提擧兼管三四,在古無多,於今絶罕。臣是何人,僥冒至此?凡有差除,隨卽控辭,而喉司沮格,疏輒未徹,一心惶蹙,無地措躬。噫,器盈而溢,天理之常,防備則休,古人所勉。今臣門戶太盛,災咎洊集,彈射互發,動關臣家。臣又福眇禍大,命蹇跡奇,從前僇辱,固多橫逆,而目今榮耀,尤極惶懼。每念知止之訓,意未忘退,兼有難强之疾,望斷陳力,誠以此時,許解職務,俾臣得以優遊晩境,畢命松楸,則臣生爲祝聖之民,死作含恩之鬼,其於天道造化,亦不害爲曲遂微物之仁,臣情病如此,已難承命。且臣之從兄臣泰耉,方兼三館領事,則相避之法,在下當遞。今臣所叨本職,自在應免。伏乞聖明,亟命攸司照例,稟處,仍將臣所兼諸任,一併鐫遞,以安私分,以遂微尙,不勝大願,臣無任屛營祈懇之至云云。答曰,省疏具悉。疏辭,令攸司稟處,卿其勿辭,從速察職。
上在昌慶宮。停常參·經筵。
朴彙登啓曰,大司憲柳鳳輝,掌令鄭雲柱·李濟上疏入啓,執義朴熙晉在外,持平趙遠命呈辭,持平一員未差,今日以監察茶時之意,敢啓。傳曰,知道。
事變假注書吳光運服制,代以睦天任爲假注書。
柳重茂啓曰,春秋館上番闕直,此是前所未有之擧,昨日旣已請推,而旣稱情勢難安,則不可任其曠闕。李台徵減下,今日政,差出其代,以爲入直之地,何如?傳曰,允。
又以弘文館言啓曰,修撰李廷濟,姑陞入直矣。以親病陳疏徑出之後,上番連爲闕直,已至五日,事體殊涉未安。李廷濟卽爲牌招,以爲入直之地,何如?傳曰,允。
事變假注書睦天任在外,代以沈周觀爲假注書。
柳重茂啓曰,右副承旨金始慶,疏批已下,卽爲牌招察任,何如?傳曰,允。
兵曹口傳政事,以金重器爲右邊捕盜大將。
金始慶,以兵曹言啓曰,新除授右邊捕盜大將金重器,時在北兵營任所,上來間,以左邊捕盜申翊夏,姑爲兼察,何如?傳曰,允。
又啓曰,右邊捕盜大將,以左邊捕盜大將,姑爲兼察事,允下矣。左邊捕盜大將申翊夏卽爲牌招,聽傳敎之意,敢啓。傳曰,知道。
有政。吏批,判書李肇牌不進,參判金一鏡進,參議未差,都承旨李正臣進。兵批,判書李光佐進,參判李台佐受由在外,參議柳鳳徵病,參知李眞望進,左副承旨朴彙登進。
李正臣啓曰,今日政,祿都目政事,兼行之意,敢啓。傳曰,知道。
以李肇爲吏曹判書。
吏批啓曰,新判書李肇,命招同參政事,何如?傳曰,允。
又啓曰,判書李肇,牌招不進,參議未差。小臣獨政未安,何以爲之?敢稟。傳曰,仍爲之。
又啓曰,春坊兼官,今當差出,而擬望之人乏少,相避外任,竝擬,何如?傳曰,允。
又啓曰,伊川府使,今當差出,未准朔禁軍將,竝擬,何如?傳曰,允。
又啓曰,同義禁,今當差出,而當品中,可擬之人絶乏,未赴任監司,竝擬,何如?大臣之意如此,敢稟。傳曰,依爲之。
又啓曰,京畿監司,今當差出,而擬望之人乏少,承旨竝擬,何如?傳曰,允。
又啓曰,判義禁,今當差出,而當品中,右參贊洪萬朝一人之外,無他無故可擬之人,合有變通之道,何以爲之?敢稟。傳曰,次品備擬。
又啓曰,判義禁,次品備擬事,命下矣。崇班之陞品擬望,事體重大,臣不敢擅擬。後日政,問議于大臣,差出之意,敢啓。傳曰,知道。
又啓曰,玉堂闕員,今當差出,而曾前出入之人,方在罷散中,擬望之際,多有苟簡,合有變通之道,何以爲之?敢稟。傳曰,別單書入。
又啓曰,卽接義禁府移文,正刑罪人尙儉,胎生於平安道寧邊縣云。所當依法例,罷其守令,降其邑號,而守令則勿罷事,曾有定奪。寧邊府降爲縣監,何如?傳曰,允。
又啓曰,卽接刑曹及獻陵關牒,則佐郞申處洙,身病之外,親病添重,勢難離側,參奉玄相璧,親病甚重,萬無上來供仕之望,竝依例改差,何如?傳曰,允。
又啓曰,宣陵參奉李台鎭呈狀內,痰喘之症,已成痼疾,飮啖全廢,氣息綿綴,以此病狀,萬無察任之勢,斯速入啓處置云。身病如此,則不可强令察任,改差,何如?傳曰,允。
又啓曰,卽接司僕寺·司宰監·尙衣院牒呈,則主簿宋文相·金相履,直長兪斗基,受由過限未上來,竝依例改差,何如?傳曰,允。
又啓曰,兵曹正郞李世德,除授後,過限未肅拜,依例改差,何如?傳曰,允。
政事,以金一鏡爲守禦使,李師尙爲開城留守,李眞儒爲水原府使,金錫衍爲漢城判尹,李台佐爲刑曹判書,沈檀爲禮曹判書,趙最壽爲持平,金濰爲正言,柳述爲司諫,李肇爲知經筵,權詹爲兼弼善,金東弼爲應敎,李宇夏爲錦山郡守,金鼎夏爲伊川府使,尹㝚爲校理,李明誼爲中學敎授,尹㝚爲南學敎授,李肇爲繕工提調,朴弼夢爲兵曹正郞,閔震煥爲刑曹佐郞,柳鳳㱓爲司僕主簿,申義集爲司宰主簿,洪萬遇爲兼司書,南泰績爲軍器僉正,南壽彦爲司錄,權珪爲京畿監司,梁聖時爲新昌縣監,金始煥爲同義禁,徐命齡爲梁山郡守,趙裕壽爲戶曹佐郞,沈檀爲知義禁,李慶錫·朴徵賓爲兼春秋,靈順君浟,今加嘉德,年八十,寧平君泗,今加承憲,年九十二,靈雲君義天,今加中義,年七十,寧邊縣監李萬選,降號事,承傳,慶基殿參奉李徵龜,穆陵參奉李蓍泰相換。
兵批啓曰,兵使多闕,今當差出,而擬望之人乏少,水使及守令,竝擬,何如?傳曰,允。
又啓曰,忠翊衛將李有慶,年滿七十,身病尤篤,數月之內,萬無回蘇之望。忠壯衛將金千重,受由下鄕,身病甚重,不得上來。皆以許遞之意呈狀,俱有身病,無察任之勢,則輪番之地,不宜久曠,今姑改差,何如?傳曰,允。
又啓曰,前僉使尹徵商,別將文會一,前部將李商佐,前別將李斗華,司果尹善至·鄭東鎭,前司果徐允達·尹徽碩·全夢龍,忠翊衛閔俊龍,業武黃述,幼學南宇寬,品官朴東昌·朴昌龜,水軍金俊發,鎭撫成至順,閑良文在徵·朴泰重·柳時春·高俊漢·林貴春·柳星壽·朴順命·林壽春·金漢經·趙錫禧·李益茂·林正南·李孝成·安天命·洪道明·李義昌·李萬相·吳斗發·朴萬徵·金楚寶·金漢右·李有濟·李世迪·金興煃·黃熽·金漢郁·申世混等,或料理生殖,或御寶僞造罪人及賊人指捕之功,俱有加資之命,而尹徵商,雖已資窮,未經准職,文會一·李商佐·李斗華·尹善至·鄭東鎭·徐允達·尹徽碩·全夢龍,未資窮,未准職。閔俊龍·黃述·南宇寬·朴東昌·朴昌龜·金俊發·成至順·文在徵·朴泰重·柳時春·高俊漢·林貴春·柳星壽·朴順命·林壽春·金漢經·趙錫禧·李益茂·林正南·李孝成·安天命·洪道明·李義昌·李萬相·吳斗發·朴萬徵·金楚寶·金漢右·李有濟·李世迪·金興煃·黃熽·金漢郁·申世混,係是幼品閑良,何以爲之?敢稟。傳曰,竝加資。
政事,以李遂良爲內禁將,李夢相·崔道章爲兼司僕將,李重新爲羽林將,尹淳爲北評事,閔濟章爲忠淸兵使,趙世望爲黃海兵使,南泰徵爲全羅兵使,柳星樞爲訓鍊都正,盧世煥爲翊衛,梁得中爲司禦,朴弼謨爲副率,趙駿命爲侍直,崔命柱爲宣傳官,李聖漢·柳星一爲五衛將,李天駿爲三陟營將,成後孟爲忠翊將,魏赫萬爲景福假衛將,金錫衍·吳時翊爲知事,尹陽來·洪霽·尹建·柳爲同知,尹趾慶·李徵夏·鄭啓周爲僉知,朴廷賓爲全州營將,許慶爲大丘營將,權碩爲忠翊將,金楚寶爲忠壯將,安相益·姜泰相·金濬爲五衛將,金一鏡爲副摠管,金泰浩爲訓鍊判官,金浚爲訓鍊主簿,申命尹爲釜山僉使,尹宲爲宣沙浦僉使,黃汝霖爲同知,李鳳祥爲統制使。司直沈檀·趙泰億·申銋·兪集一·任埅,副司直權·柳星樞,副司果李眞儉·金取魯·徐宗廈·尹游·尹沆·鄭來周·李春源,同知金得大,大興山城中軍金錫保,單付三陟營將,李天駿,今加通政。
李正臣啓曰,新除授開城留守李師尙,水原府使李眞儒,時無加資之命,且李師尙前任慶州時,解由未出,何以爲之?敢稟。傳曰,竝加資,勿拘。
朴彙登啓曰,新除授三陟營將李天駿,時無加資之命,何以爲之?敢稟。傳曰,加資。
又以義禁府言啓曰,卽接平安都事牒呈內,正刑罪人尙儉父得立·母淸玉·弟四儉等,嚴囚寧邊府云。得立,則發遣府都事,與本官守令,眼同處絞,淸玉,則慶尙道昆陽郡緣坐爲婢,四儉,則慶尙道固城縣緣坐爲奴,而依例發遣府羅將,仍令押付配所之意,敢啓。傳曰,知道。
沈樘,以賑恤廳言啓曰,上年畿內凶歉,振古所無,卽今都下之民,飢困正急,不可無救濟之道。本廳所儲大米,依前例比市直,減價發賣,何如?傳曰,允。
金始慶,以魂殿參奉,以入番宗室意啓曰,因備局別單,崇化門守直軍士二名減去矣。崇化門,乃是魂殿正門,故大小祭享傳香及親臨,皆由此門,守直開閉時,終無軍士,事體至爲未安。請令該曹,依前定送,何如?傳曰,允。
沈樘,以吏曹言啓曰,今月初十日,大臣·備局堂上引見入侍時,右議政崔錫恒所啓,兼帶尙方提調之任,令該曹照例處置事,命下矣。尙方,乃是二提調衙門,在前相臣,亦有仍帶之時,而事係大臣,臣曹不敢擅便,上裁,何如?傳曰,仍帶,宜矣。
右副承旨金始慶疏曰,伏以臣,年旣衰暮,病且深痼,夫豈有一分當世之念?不意銀臺新命,遽及於外除之日,陪祭多事之時,不敢言私,黽勉出肅。夙夜供劇之餘,精力殆盡,萬無因仍苟冒之勢,方欲控章乞免之際,伏見大臣收議,盛斥筵奏,至謂之反經,已是常情之外,而繼又伏見鄭亨益疏本,則其命意措辭,尤有可駭,憯鋒毒蟄,遍及於當日筵臣,臣亦筵臣之一也。理難獨爲晏然,而臣於是,竊不勝駭惋之至。殿下卽祚之後,參以情禮,追報私親,是天理人情之所不容已,豈待群下之陳請,而後始爲者哉?如使此言,不出則已,旣出之後,爲今日臣子者,苟有北面殿下之心,夫孰有異議?臣於伊日,果隨諸臣之後,亦以寂寥數語,仰贊矣。今此亨益之汲汲投疏,必欲沮止者,抑何意也?今日殿下,欲爲追報於私恩者,初不關涉於先朝,而今亨益,囫圇提說,憑藉於不敢言之地,以爲脅制君父之計,其縱恣不敬,莫大於此,而自不覺其露出無君之本色,究其志趣,必欲使殿下,絶其私親而後已,此則志述之言也。噫嘻痛哉,誰生厲階,至今爲梗?向殿下僅斬一志述,而其肆然救解於當時者,曾不痛繩峻斥,以致君臣之義不嚴,母子之倫不明,而復使志述之徒,乃敢張目而起,其所脅持操切,至於此極。是志述雖死,而志述之言,固行於朝廷之上也。如是而尙可爲國乎?言之至此,良可寒心。臣旣被其阿諛之斥,在臣私義,不可以其言之無倫,不思自靖之道,玆敢疾聲仰籲於嚴廬靜攝之中。伏乞聖明,亟許鐫遞臣職,以謝人言,以安微分,不勝萬幸云云。答曰,省疏具悉。人言不足爲嫌,爾其勿辭察職。
大司憲柳鳳輝疏曰,伏以臣於再昨,伏聞國有非常之變,大臣以下,至有請對之擧。臣誠驚遑,不計死生,舁入闕中,旋因罷對,自外肅命而退。繼又伏聞,三司諸臣,將欲請對,蒼黃進伏於閤門外,始知有慈聖諺敎,尤不勝崩迫之忱,遂與諸僚相議,以兩宮人亟正邦刑事,合啓蒙允。蓋此兩宮人窮凶極惡之罪,已著於慈聖下敎,以此勘斷,宜伏常刑,果不以鞫問爲請矣。今者同參三司諸臣,以物議,相繼引嫌,或疏或避,臣亦不可獨爲晏然,而脚病添劇,無由詣臺自列。玆不避煩猥,略此仰暴。伏乞聖慈,亟命鐫遞臣本兼職名,以安私分,以謝公議,不勝幸甚云云。答曰,省疏具悉。事在旣往,卿其勿辭,從速察職。
工曹判書韓配夏疏曰,伏以臣,卽伏聞司果鄭亨益之疏,以臣等向日筵奏事,大加非斥。至以阿諛固寵等語爲目,臣於此,竊不勝其駭痛也。噫,人臣導君,宜以誠孝爲本。殿下臨御三載,而尙未報私親誕育之恩,揆以天理人情,豈不大可歉然哉?臣等所達,不過參酌恩義,立其祠·建其號,欲使君父,盡其追報之誠而已。此何關於先朝處分,而肆然提說,以致衋傷我聖心,苟有一分畏忌之心,安敢乃爾?臣謹按綱目,晉明帝之母荀氏,爲元帝所譴,而及明帝卽位元年,封建安君,別立第宅,供奉隆厚。及其卒也,又進封豫章君,朱子特書之意,亦可見矣。豫章之封,卽臣等建號之意也,別立第宅,卽臣等別立祠之意也,今日此請,於公義私恩,兩得其意,雖俟百世而不惑矣。且以河廣章註觀之,先儒定論有曰,生當致其孝,沒當致其禮。又曰,子之於母,初無絶道,旣無相絶之義,則烏可無追報之道,而今者亨益,祖述賊述之餘論,欲使殿下,絶去天倫,不以親待之,如許義理,古今天下,曾未之聞也。至於大臣收議中反經之論云者,尤可異也。所謂經者,不悖義理之謂也。必也絶倫廢恩,然後方可合於經耶?竊爲大臣惜之也。臣忝居保護之地,詆斥沓至,踪地危蹙。今日起居之禮,亦未免廢闕,臣罪尤萬萬矣。伏乞聖明,亟命遞罷臣職,以快人心,以安微分,千萬幸甚云云。答曰,省疏具悉。引嫌不得進參,則不必引咎,安心勿辭,從速行公。
副應敎權詹疏曰,伏以臣以一介譾劣,蒙被先朝剪拂,出入近班,積有年所,殊寵異渥,踰分過涯,識淺才短,蔑效分寸。環顧生平,尸素多慙,含生無祿,弓劍遽遺,窮谷深山,莫不奔走號哭,而臣時遭私艱,守制窮廬,奉諱荒村,瞻望雲天,攀號莫及。不自意塊苫餘喘,復塵記識,玉署榮召,遠及荒墅。官雖宿硏,恩出新化,俯仰公私,追懷疇曩,驚惶感激,有淚滿襟。昔之聞命,與母相對,感祝朝恩,勗以忠報。今焉孑立山皐,獨奉除書,傷孤露之靡恃,哀祿養之已失,撫躬嗚咽,數日而不能自定焉。伏聞乃者,乾斷廓揮,處分嚴正,群廷屛跡,朝著肅淸。此時論思之地,正宜登進髦彦,以資討論匡拂,而以臣衰朽空疎,首玷是任,不但糠粃在前,自顧多恧,惟彼四方拭目之初,將謂斯何?此臣所以彷徨怵惕,未敢徑進者也。見今歲色駸駸,發春伊邇,區區犬馬之誠,豈不欲竭蹶趨哭殯殿之下,以伸追慕之痛,仰瞻深墨之容,以慰瞻戀之忱,而顧臣虛薄之疾,早衰多病,憂患之餘,形存心喪,萬念俱灰,百疾交攻,耳聵目暗,手痺脚攣,視聽不自由,運動不能得。裁書運筆,半資他手,穿衣斂巾,多倩傍人。如是而其能效趨走之勞,任顧問之責哉?六七日來,又添寒感,咳嗽頻發,吐咯相繼,喉如中鉤,聲若含啞,委頓床簀,實無作氣上道之望。玆敢猥陳病狀,仰籲宸聽,偃蹇之誅,實所甘心。伏乞聖明,察臣衰疲之無用,憐臣疾病之難强,將臣新授職名,亟賜鐫免,使臣得以優游田里,涵泳聖澤,保得危喘,以終殘年,則實天地父母生成莫大之惠也。臣無任屛營隕越之至云云。答曰,省疏具悉。
行判決事魚史衡疏曰,伏以臣猥蒙踰分之恩,獲叨匪據之職。夫文路顯秩,本非常蔭之濫竽,詞訟劇地,非比庶官之冗散,而顧臣才分淺劣,不堪任劇,年紀衰耄,難於聽訟。反復揣量,已不可冒承,而篤病沈痼之狀,尤無以奔走供仕。故前後辭本,畢暴情懇,繼尋長單,荐蒙恩暇。唯冀解免職務,調息危喘,計日以顒俟矣。不意三度還給之命,遽出常格之外,臣惶隕失圖,益不知所以自措也。仰惟聖慈,不諒臣病情之萬萬難强,假以恩寵,特靳開許。又因喉院啓稟,召牌辱臨,分義是懼,僅僅舁進於闕下,終未入謝天陛。仍犯違慢之科,病狀之危惙,於此可見,而觸風勞動之餘,諸症添劇,歸伏私次,昏倒不省。胸膈之痞塞,肢節之麻痺,一倍有加,委頓床席,轉側須人。緣臣之曠久虛帶,以致職事瘝廢,詞訟積滯,病裡悚懼,尤不自勝。玆敢不避瀆擾,復申哀籲。伏乞聖明,曲加矜察,亟遞臣職名,以安私分,以延殘喘,不勝幸甚云云。答曰,省疏具悉,卿勿固辭,調理察職,毋滯詞訟。
大司諫梁聖揆疏曰,伏以臣之釋褐登朝邇來,四十有餘年矣。恭惟我殿下,曾在震邸也,臣忝叨宮僚,出入胄筵者,最多而最久,則臣之至愚極陋倥侗無似之狀,業已俯燭無餘矣。未知殿下奚取於臣,而諫省之除,遽出於睿簡耶?臣乍出應命,少伸分義,而不敢爲因仍蹲冒之計者,誠以疾病難强,言責未塞故耳。一違嚴召,三呈辭單,蓋出於萬不獲已,而未蒙恩遞,只增惶悚,臣之進退狼狽,雖不暇恤,而其於職事之瘝曠,何哉?臣之厭食之症,已臻難醫之域,元氣旣虛,百疾交作,涔涔床席,與鬼爲隣,以此病狀,末由起動。當此聖體違豫,庭候方設之日,一未進參於起居之班。臣罪至此,萬殞猶輕,玆敢露章號籲於靜攝之中。伏乞聖慈,俯賜諒察,亟許鐫遞臣職,俾得安意調治,以勘臣闕禮之罪,以警具僚,不勝幸甚。抑臣有區區所懷,敢此附陳焉。臣之頃叨秋曹也,連以啓覆,數次入侍,逖違軒陛之餘,獲近咫尺之天,仰贍玉色,比諸昔年,頗欠敷腴。臣竊自心語口曰,我殿下嚴廬哀疚之中,不瑕有傷損而然耶?區區犬馬之忱,不能無慮矣。近者玉候未寧,曠日彌留,臣固知無妄之疾,勿藥自瘳,而臣於病裡,一倍煎灼。臣聞語曰,治病莫若調心,必須調和其心,節宣其氣,然後客邪可以退聽,而宿疴自然快祛矣。伏願殿下,益軫將攝之道,恒存少愈之戒,以爲祈永之道焉。向來臺閣之上,不韙之論,指不勝屈,而其中有大可驚愕而駭痛者。朴致遠等,敢以宦妾知名等語,白地粧撰,肆然筆之於書,其構捏之計,可謂巧且慘矣,而急於陷人,自不覺其誣及上躬之歸,其無嚴不敬之罪,可勝誅哉?黯黮情態,業已聖鑑之所洞燭,則其在懲礪之道,原情定罪,固無不可,而至於言根究覈之命,臣竊以爲不然也。國朝以來,言事之官,苟非罪犯惡逆,則未嘗遽加鞫問者,蓋出於重臺閣·尊國體之至意也。渠輩所爲,雖萬萬絶痛,此路一開,後弊難防。伏願殿下,特加三思而審處焉。日昨備忘之下,儒臣一箚,蓋出於無隱之忱,而未安之敎,遽下意外,在廷群僚,莫不憂歎矣。繼因喉院之啓達,批旨旋改,終緣宰臣之疏陳,成命卽寢,臣拜手莊誦,欽歎不已曰,猗歟盛哉。古聖王從諫如流之美,聽言弗咈之量,何幸復見於今日也?苟能推擴此心,操存勿撓。凡於政令攸爲之間,群下獻替之際,洞察義理之分,克祛好惡之偏,正大光明,務歸得中,則豈不有光於聖德耶?伏願殿下留神焉。臣治疏將上之際,召牌降臨,分義至嚴,違慢是懼,不敢不忍死趨詣於闕外,而乍觸風寒,冷痰塞胸,呼吸窒礙,背腹牽痛,俯仰俱妨,咫尺天陛,末由入謝,尤增死罪云云。答曰,省疏具悉。進言之誠,予用嘉之。朴致遠等事,爾言是矣。令廟堂原情定罪,爾其勿辭察職。
上在昌慶宮。停常參·經筵。
金始慶啓曰,大司憲柳鳳輝,持平趙遠命呈辭,執義朴熙晉,持平趙最壽在外,掌令鄭雲柱·李濟上疏入啓,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
沈樘啓曰,事變假注書沈周觀時無職名,付軍職,冠帶常仕,何如?傳曰,允。
以江華留守沈壽賢,松亭面居良女李召史等燒死事狀啓,傳于沈樘曰,燒死人等,令本道恤典擧行。
柳重茂,以弘文館言啓曰,本館下番之姑陞入直,今過累日,事體極爲苟簡,昨日政新除授應敎金東弼,校理尹㝚,卽爲牌招察任,何如?傳曰,允。
以咸鏡監司尹憲柱,以咸興居黃有丁率人車進世等囕死事狀啓,傳于沈樘曰,囕死人等,令本道恤典擧行。
傳于沈樘曰,卒慶恩府院君墓所排置石物及祭廳造成時所入材瓦等物,輸運于山所事,分付本道。
柳重茂啓曰,京畿監司,昨已變通差出矣。山陵展謁,只隔一望,監司必須趁速到界,方可以措置凡事,無臨時窘急之患,新除授京畿監司權珪,卽爲牌招察任,何如?傳曰,允。
金始慶啓曰,同義禁金始煥,纔已請牌,允下矣。時無職名,令該曹,口傳付軍職,何如?傳曰,允。
兵曹口傳政事,以金始煥爲副護軍。
金始慶啓曰,金吾重囚之累月滯獄,不得一問,極爲未安。知義禁沈檀·李肇,同義禁金始煥,牌招察任,判義禁差出事,昨緣夜深,不得問擬,政官亦卽牌招,以爲斯速擧行之地,何如?傳曰,允。
以應敎金東弼,校理尹㝚牌不進罷職傳旨,傳于柳重茂曰,推考傳旨捧入。
金始慶啓曰,臣與右承旨柳重茂伴直矣。卽者右承旨柳重茂,遭其妻父服制,今方出去,伴直無人,同副承旨沈樘,牌招入直,何如?傳曰,允。
有政。吏批,判書李肇牌不進,參判金一鏡進,參議未差,右副承旨金始慶進。兵批,判書李光佐病,參判未差,參議柳鳳徵病,參知李眞望進,右副承旨金始慶進。
吏批啓曰,判書李肇,牌招不進,參議未差,小臣獨政未安,何以爲之?敢稟。傳曰,仍爲之。
又啓曰,全羅監司,今當差出,而擬望之人乏少,承旨外任,竝擬,何如?傳曰,允。
又啓曰,淸風府使,今當差出,而本府近甚凋弊,不可不擇差,他道守令中,有聲績人,竝擬,何如?傳曰,允。
又啓曰,卽接戶曹移文,則正郞閔應洙,身病甚重,供仕無期,依例改差,何如?傳曰,允。
政事,以黃欽爲判義禁,尹就商爲兵曹參判,金始煥爲工曹參判,金東弼爲兼輔德,李德隣·洪箕錫爲禁府都事,呂渭良爲監察,趙以進爲文義縣令,趙泰耆爲淸風府使,李㙫爲全羅監司,以朴斗世·權晩得·黃璸·韓汝說·安後孺·金萬英·姜宅揆·沈榗·尙輝周·金重器爲副護軍,沈周觀爲副司正。
金始慶啓曰,知義禁沈檀·李肇,同義禁金始煥竝違牌不進,推考傳旨,今方捧入,而滯囚之弊,誠爲可慮。沈檀·金始煥,更爲牌招察任,李肇,則所當一體請牌,而曾以金吾事,有難安,陳疏乞遞,時未承批,不卽應命,不無所執,而大政遷就,重囚究問,俱係緊重,何以爲之?敢稟。傳曰,竝牌招。
本院啓曰,卽伏見聖上答前大司諫梁聖揆疏批,有朴致遠等,令廟堂原情定罪之命,臣竊不勝驚惑之至。今此致遠等啓箚中所云云之言,實是衰世昏君之穢政亂德。苟非有逆亂之心者,豈可以如此醜惡之名,隱然加之於聖明之世,而形諸文字,播之於遠近,若是其無難哉?此而不覈其根本之所自出,而嚴加處斷,則臣恐胥動浮言,誣毁聖明者,將不止於宦妾干政而已,豈不大加痛心乎?請加三思,收還批旨,卽今有司,依前判付,嚴問覈出,不勝萬幸。臣待罪該房,區區所懷,惶恐敢啓。傳曰,依前大司諫梁聖揆疏批,擧行,宜矣。
金始慶,以兵曹言啓曰,卽接內禁衛三番將李思周呈狀,則來二十五日,入直受點矣。自數日前,猝得傷寒,症勢危重,方在苦劇之中,以此病狀,決難入直云。不得已原單子中,改付標以入之意,敢啓。傳曰,知道。
又以侍講院言啓曰,本院新除授兼弼善權詹,時在忠淸道公州地,兼司書洪萬遇,時在忠州地,書筵入番事緊,竝斯速乘馹上來事,下諭,而文學鄭錫五三度還給之後,無意行公,卽爲牌招察任,何如?傳曰,允。
又以刑曹言啓曰,新除授判書李台佐,時在京畿果川地,乘馹上來事,下諭,何如?傳曰,允。
又以義禁府言啓曰,以慶尙左道暗行御史書及平安都事狀啓刑曹粘目,靑松前府使成瑍,軍威前縣監李望雲,玄風前縣監吳緯周,義興前縣監鄭湜,多大浦前僉使鄭世潝,乾川前權管尹天佑等,移本府處置事,允下矣。成瑍·李望雲·吳緯周·鄭世潝·鄭湜,今方待命於本府,卽爲拿囚,尹天佑,時在任所云,依例發遣府羅將,拿來,何如?傳曰,允。
又啓曰,禁府堂上,竝牌招事,命下,而其中,或有家在城外者,日勢且暮,禁門將閉,待明朝出牌之意,敢啓。傳曰,知道。
又啓曰,因侍講院草記,文學鄭錫五牌招事,允下,而日勢已暮,待明朝出牌之意,敢啓。傳曰,知道。
沈樘,以實錄廳郞廳,以摠裁官意啓曰,一房堂上徐命均,昨日政,移拜梁山郡守矣,都廳郞廳尹淳,移拜北評事。史役甚重,本廳事務,一日爲急,徐命均·尹淳竝爲仍任,都廳郞廳李眞儒陞資外任,代以三房郞廳權益寬陞差,三房郞廳權益寬,代以柳綎差下,一房郞廳李顯章改差,代副司果尹游差下,竝卽牌招察任,何如?傳曰,允。
又啓曰,因實錄廳草記,堂上·郞廳牌招事,允下,而闕門已閉,待明朝出牌之意,敢啓。傳曰,知道。
上在昌慶宮。停常參·經筵。
初昏,流星出天中淡雲間,入巽方天際,狀如拳,尾長三·四尺許,色赤,光照地。
金始慶啓曰,大司憲柳鳳輝上疏,執義朴熙晉,持平趙遠命呈辭,持平趙最壽在外,掌令鄭雲柱·李濟上疏入啓,今日以監察茶時之意,敢啓。傳曰,知道。
吏曹口傳政事,以柳綎·尹游爲實錄兼春秋。
兵曹口傳政事,以徐命均爲副司直,尹淳·柳綎爲副司果。
李正臣,以弘文館言啓曰,本館上番修撰臣李廷濟,以實錄廳郞廳,晝仕出去,而每每草記,殊涉煩瀆,今後則除草記往來之意,敢啓。傳曰,知道。
又以弘文館言啓曰,應敎金東弼,校理尹㝚,旣有只推之命矣。金東弼,以黃一夏等攻斥之疏及前在宮官時自列之疏,俱未下批,引以爲嫌,尙不應命,尹㝚,頃曰筵中,旣盡開釋,而惟事撕捱,亦不出肅,其在事體,殊涉未安。應敎金東弼,校理尹㝚,更爲牌招察任,新錄催促之命,非止一再,而因副提學未差,尙無擧行之期,後日政,副提學亦卽差出,以爲斯速完圈之地,何如?傳曰,允。
以應敎金東弼,校理尹㝚牌不進罷職傳旨,傳于沈樘曰,推考傳旨捧入。
以文學鄭錫五,實錄廳郞廳權益寬等牌招不進罷職傳旨,傳于李正臣曰,推考傳旨捧入。
金始慶啓曰,判決事魚史衡受由,已過累日,尙不出肅。詞訟重地,不可久曠,卽爲牌招察任,何如?傳曰,允。
又啓曰,金吾重囚,淹滯許久,而因堂上不齊,尙不得一番推問,事體未安,莫此爲甚。判義禁黃欽在外,知義禁沈檀辭疏再呈入啓,同義禁金始煥纔已出肅,而至於知義禁李肇,則日前引嫌陳疏,時未承批,而所引之嫌,與其僚堂前知義禁金演,前同義禁李台佐一般,而兩臣旣皆蒙遞,則李肇勢難獨爲行公。大政之遷就,委屬可慮,以前疏未及承批之故,新授銓長之任,亦不得應命,其所引嫌,實有所執,自本院一向請牌,徒傷事體,知義禁李肇姑待下批請牌,似爲得宜,何以爲之?敢稟。傳曰,待下批牌招。
編修官金克謙書啓,臣承命馳往于龍仁魚肥谷議政府左議政崔奎瑞所住處,傳宣聖批,則以爲,臣猥竭危悃,祈蒙察納,伏承聖批,愕然失圖,五內俱隕,不知所以爲言,臣之罪負先朝,必不可冒進之狀,前後兩疏,畢陳懇迫之情,業已得徹於宸聰矣。章疏之上,每煩史官之臨諭,上則恩數越屑,下則邑閭受弊,尤增臣罪戾。此後,不敢更爲陳疏仰瀆之計,席藁私次,以待處分,若或得蒙諒察,而速許鐫削,則公私之幸。如其不然,則只有嚴誅之亟加,縷命之促盡而已。伏地涕泣,更無所達云矣,敢啓。傳曰,知道。
金始慶,以訓鍊都監言啓曰,國家之緩急倚仗,惟在於都監軍兵,軍兵之仰哺資生,專靠於三等奉足,而上年冬等奉足,未及上下,故臣於受任之初,以木三百三十五同,卽爲出給矣。卽今春等奉足,又當卽下,以備陵幸時軍兵等衣資,而但春等,則知彀·旗牌官·別武士·馬兵等草價,磨鍊添給,武藝別監衣資,亦爲加給。故應下之數,比冬等倍蓰,至於四百十餘同之多,此外鳥銃色鐵炭價十八同,火藥色鹹土價二十四同,軍兵救療臘藥藥材等價十七同零,員役等朔布衣資合二十二同,此外諸般公下,亦至二十餘同,春秋兩等中旬賞格二百餘同,夏等奉足三百三十五同,總以計之,必有木一千四十六同。然後可以充給,而上年保布災減二百三同零,未捧一百二十七同零,時在僅爲五百餘同矣。以五百同之木,充一千四十六同應下之數,殆如龜背之刮毛,事之寒心,莫此爲甚。在前朝家嘗軫本營難支之勢,保布災減之代,令戶·兵曹充給事,申明定式。故臣於甲申年待罪本營時,以夏等奉足過時未下,營儲蕩然之故,陳達榻前。戶·兵曹封不動木,各一百同取用矣。目今營中物力,萬分窮竭,況年年災減布之未推於戶·兵曹者,殆近千餘同。所當計數取來,而兩曹形勢,亦甚凋弊,許多災減之布,似難一時出給,而若不別樣變通,從優劃給,則莫重軍門,將必至於莫可收拾之境矣。今聞經理廳,已爲革罷,錢貨別無緊急需用,而銀子四千八百兩,錢文三千餘兩,尙有餘在云。今此銀錢,以木折計,則不過爲一百三十五同零。今雖得此,不足之數,尙爲四百十一同矣。兵·戶曹如難充給此數,則雖使某條推移,各一百同式卽令移送,其餘或他軍門有裕處,許令優貸,或外方閫營中,別爲分定事,速令廟堂,從長稟處,而上項經理廳銀·錢,爲先全數劃給,使軍兵衣資,及時分給,中旬賞格及各樣公需,推移上下,以爲成樣之地,何如?傳曰,允。
上在昌慶宮。停常參·經筵。
自昧爽至巳時,有霧氣。
朴彙登啓曰,備邊司郞廳來言,今日賓廳坐起日次,而大臣箚子未承批,故不得來會云矣,敢啓。傳曰,知道。
又以都摠府言啓曰,副摠管申命仁,以禁衛營兼中軍,新番軍士點考,舊番軍士賞中日試放事,慕華館晝仕進去之意,敢啓。傳曰,知道。
金始慶啓曰,憲府多官,或陳疏未承批,或呈辭入啓,或在外,或呈辭,連日監察茶時,事甚未安,除陳疏未承批·呈辭入啓在外外,呈告人員,卽爲牌招察任,何如?傳曰,允。
兵曹,以黃應洙爲左邊捕盜從事官。
李正臣啓曰,左承旨南就明,同姓孽四寸弟通德郞得明妻恭人鄭氏身死,服制已行四日,出仕,何如?傳曰,允。
金始慶啓曰,上番兼春秋李慶錫,身病猝重,勢難察任,今姑減下,其代,令該曹,卽爲口傳差出,何如?傳曰,允。
又以弘文館言啓曰,應敎金東弼·校理尹㝚旣有只推之命,所當竝請牌招,而金東弼陳疏纔已入啓,校理尹㝚更爲牌招察任,何如?傳曰,允。
吏曹口傳政事,以李星煥爲兼春秋。
朴彙登,以備邊司言啓曰,會寧·慶源開市,旣已完畢,令承文院,撰出回咨,別定禁軍,下送于義州府,使之傳給鳳凰城將處,以爲轉送北京之地,何如?傳曰,允。
又以兵曹言啓曰,來二月初九日明陵行幸時,御營大將留都事,命下矣,率本營軍兵留都乎?敢啓。傳曰,依爲之。
金始慶,以賑恤廳言啓曰,本廳錢穀之貸下分散之數,考出文書,則或稱反賣,或稱設舖,米幾至十四萬石,錢亦至十四萬兩,卽今庫儲大米,只是六萬餘石,而都下之民,饑餒正急,今方發賣,限麥秋連次發賣,則所餘無幾。蓄儲之枵然,至於此極,其在國計,誠極寒心。且春寒未解,兩麥亦多損傷,若未免凶歉,則前頭民事,尤爲罔措。接濟之道,尤不可不預先經紀,而荐飢之餘,公私赤立,生財聚穀之方,他無善策。嶺南·嶺底七邑稅收之米太及三手糧米,從前年凶時,或有陳請相換取剩補賑之事,本廳事勢,切急如此,與戶曹相議相換,則庶有補用之望,不可不依此施行。此外迎日·浦項,有北關·關東船隻湊泊之處,而若値東北兩道之失稔,則船運救濟之道,甚爲便近。故本廳,曾以此意,草記陳稟,擇定別將,除給道內穀物之稍有餘裕者,今方使之轉換料理,逐年儲蓄,以備前頭北關賑救之資,而今聞自本道監營,差送監官,亦爲收稅云。本道收稅,則不過爲一營補用之資,而賑廳句管,則非但輕重懸殊,兩處收稅,則事未專一,亦關民弊,此後則知委本道監營,勿爲差送監官,專屬本廳之意,行移,何如?傳曰,允。
上在昌慶宮。停常參·經筵。
金始慶啓曰,大司憲柳鳳輝呈辭受由,掌令鄭雲柱·李濟上疏入啓,執義朴熙晉,持平趙最壽在外,持平趙遠命呈辭,今日以監察茶時之意,敢啓。傳曰,知道。
朴彙登,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管申命仁,以禁衛營兼中軍,新番軍士點考,舊番軍士賞中日試放事,慕華館晝仕進去之意,敢啓。傳曰,知道。
又以備邊司言啓曰,統營,以海防重鎭遞任,已至經年,而尙未交代,抛廢軍政,事極可慮,而夫馬上來,已過半年。到處乞貸,飢餒可矜,黃海兵使,累次遞改。夫馬留滯飢餒之弊,與統營一般,忠淸舊兵使,移拜將任,而因得代之遲,尙未上來,新除之人,俱不可不別樣催赴,統制使李鳳祥,忠淸兵使閔濟章,使之卽爲出肅,竝與黃海兵使趙世望,不多日內,催促赴任,何如?傳曰,允。
又以禁衛營言啓曰,來四月當慶尙右道軍兵,當爲連續上番,而係是農月,故依事目,十一番後部左司五哨,則四月一朔立番,十二番後部中司五哨,則五月一朔立番,而當其番次,每於前月二十五日,京中逢點,九番·十番海西別驍衛,一體調送,逐朔立番之意,兩道監·兵使處,預爲知委,何如?傳曰,允。
又以禁衛營言啓曰,十一番後部前司屬慶尙道右道五哨軍兵六百五十二名,七番海西別驍衛五十五名,步軍標下一名,已爲點閱整齊,來二月初一日,與內外各處入直將官·馬步軍兵,依例替代後,舊軍放送之意,敢啓。傳曰,知道。
又以御營廳言啓曰,本廳屬海西七番別馬隊五十六名,標下軍一名,已爲逢點整齊矣。來二月初一日,與東營入直六番別馬隊替代後,舊軍放送之意,敢啓。傳曰,知道。
又以御營廳言啓曰,今此下番別馬隊·別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以訓鍊都監言啓曰,本營保布,與他自別,令本道定差員,自該邑定監色,使之十月內,押領上納,而尤甚不納守令,或拿問或罷黜事,嚴立事目,則其事體之重,此可見矣。近來紀綱頹弛,京司號令,不行於外方,每年未收,無邑無之,且於上納之際,只使等牌領來,監色初不起送,其不有事目,輕視軍門者,固已可駭,而雖以上年保布言之,卽今首春將窮,節序已晩,而各道未捧,至於六十七同之多,事之慢忽,莫此爲甚。其中忠淸道則九邑未收,多至二十同零,京畿未收,亦至二十邑,而江原道八邑,黃海道四邑,竝皆未收,至於湖西之鴻山,嶺南之寧海,湖南之光陽,關東之三陟,全數不納。此實前所未有之事,豈不大可寒心哉?諸道都事,主管砲保,而忠淸·京畿之未收邑數,若是夥然,則其不能檢飭之失,在所難免,兩道都事,竝推考警責。全不納四邑守令,所當請罷,而凶歲迎送有獘,今姑從重推考。至於恩津·唐津·永同·堤川·鳳山·載寧·安峽·原州·楊州·朔寧等十邑未收,數亦不貲,不可無責罰之道,竝爲推考,各其監色,令本道拿致營門,嚴刑督徵,准數上送之意,諸道監司處,嚴明分付,而如是申飭之,又有一向稽緩之弊,則當該都事罷職,守令拿問定罪,何如?傳曰,允。
沈樘,以成均館言啓曰,本館,乃養士重地,而數十年來,荐仍凶歉,奴婢貢布,自朝家連爲災減,本館物力,因此蕩竭,不成貌樣之由,已悉於前冬草記中,今不必覼縷煩達,而第本館需用,與他各司閒漫之用,事體自別,而凡干物力,無他出處,則災減之代,不可諉以賑廳之罄竭,混同防啓,上年至於榻前陳達,又爲草記允下,而賑廳,一意防塞,事甚未安。卽今本館形勢,已至百尺竿頭,多士供億,幾盡廢閣。凡百調用,無路酬應之餘,釋采期迫,慶科不遠,容入雜費,其數甚多,而本館時無尺布分錢之儲,朝家若無別樣區劃之擧,則本館實無他善處之道,誠甚憫慮。本館奴婢庚子條災減木三十四同零,請令該廳,趁卽照數劃送,俾免賢關闕供之患,何如?傳曰,允。
正言金濰啓曰,請前後合啓發論臺官遠竄,連啓隨參諸人削奪官職。啓辭同前請亟寢趙聖復發配之命,仍前設鞫,嚴刑究問。啓辭同前請當該同知成均·大司成,竝命遠竄。啓辭同前新啓,臣伏覩前大司諫梁聖揆疏批,遽有朴致遠等令廟堂原情定罪之敎,喉舌之臣,啓請徼還者,寔出於擧國公共之議,而聖上不賜允許,臣竊不勝訝惑之至。噫,上之用人,下之媒進,不由簡拔之公。若緣幽隱之逕,則此正昏君侫臣,所以禍家國而致喪亡者也。顧今聖明之世,有何彷彿於斯者,而頃者致遠等,侮蔑君父,擠陷忠良,計無所不至,當其庭請徑罷之日,恚怒於大臣入對,憾恨於聖旨之收還,白地粧撰,恣意構捏,敢以宦妾知名,交通締結等語,或啓或箚,自唱自和,以爲誣衊上下,威脅操切之資,其用計之憯毒,遣辭之凶悖,有不可勝誅者矣。及夫更化之初,特降究覈之命者,實出於聖上痛惡其情狀,嚴懲痛斥。使一國臣民,曉然於處分之明正,則孰不欽仰于此,而諫疏忽發,便成沮撓之端,獄事遷就,久稽懲礪之典,遂使躑躅之徒,旁伺闖發,至如宋相琦矯誣慈旨而極矣。此莫非致遠等誣上陷人之罪,不早覈定故也。今若曲加原恕,徑勘罪律,則今日君臣,俱受其誣,終無以辨別夬雪擧國之憤,而適足爲凶黨藉口之地,其在國體,決不可不嚴究窮覈,以杜亂階。請特寢朴致遠等原情定罪之命,亟令金吾,仍前判付,嚴加覈問。又啓曰,新除授司憲府持平趙最壽,時在京畿果川地,請斯速乘馹上來事,下諭。答院啓曰,不允。下諭事,依啓。
上在昌慶宮。停常參·經筵。
金始慶啓曰,大司憲柳鳳輝呈辭受由,掌令鄭雲柱·李濟上疏入啓,執義朴熙晉,持平趙最壽在外,持平趙遠命呈辭,今日以監察茶時之意,敢啓。傳曰,知道。
沈樘啓曰,吏曹郞廳來言,臺諫有闕,政事,何以爲之?取稟。傳曰,明日爲之。
大司憲柳鳳輝三度呈辭。入啓。傳于沈樘曰,只遞本職。
金始慶啓曰,京畿監司權珪,除授已至多日,尙不出肅,陵幸日期漸迫,多有急時擧行之事,所當牌招察任,而以疏批未下之故,不敢循例請牌,何以爲之?敢稟。傳曰,牌招。
沈樘,以侍講院言啓曰,本院僚員之不齊,未有甚於近日。兼輔德金東弼,司書權益寬,說書宋寅明,陳疏未承批,文學鄭錫五,屢蒙只推之命後,尙不行公。輔德李夏源,兼弼善權詹,兼司書洪萬遇俱在外,兼文學未差,卽今行公之員,只有弼善徐命遇,兼說書趙顯命矣。當此逐日開講之時,講官之不備,事體已極未安。且孝寧殿朔祭,王世弟攝行時執事,亦難推移。陳疏未承批人員,不敢循例請牌,而文學鄭錫五,卽爲牌招察任,兼文學未差之代,令政院稟旨差出,仍卽牌招備員,而翊衛司官員,亦多未差。朔祭時,無以備員,亦令政院稟旨,口傳差出,以爲備員陪衛之地,何如?傳曰,允。
以文學鄭錫五牌不進罷職傳旨,傳于沈樘曰,推考傳旨捧入。
沈樘,以禮曹言啓曰,二月令薦新氷,每年春分日開庫,翌日薦進矣。今年春分日,在於同月初五日,宗廟·孝寧殿·永昭殿·敬寧殿·永徽殿薦新,則依例令東氷庫,臨時封進,而山陵薦新氷,則以本陵所藏之氷,初六日薦進之意,預爲分付於本陵參奉處,何如?傳曰,允。
又以禮曹言啓曰,卽接長陵參奉所報,則本陵虎患,去戊戌冬,自軍門發遣將校捉去後,更無蹤跡矣。歲前有大虎,自坡平山,入據於樹木茂密之處,遇人輒發囕傷村民者,已至兩人,而傷處狼藉,不勝驚慘,若不趁卽捕除,則每日巡山,不得任意周察,事甚未安云。陵寢至近之地,有此虎患,極爲可慮,卽令軍門,發遣將校,期於捕捉事,分付,何如?傳曰,允。
又以訓鍊都監言啓曰,因禮曹啓辭,長陵有虎患,令軍門發遣將校,期於捕捉事,允下矣。善放砲手八十名,將官率領,今日出送之意,敢啓。傳曰,知道。
又以司僕寺一提調言啓曰,陵幸時各差備賞格,自乙卯年創始,初則其數不多,而漸至增加,多至六七同。故甲戌年,因本寺遺儲之蕩竭,以今姑權減之意,草記蒙允矣。其後乙亥年傳敎內,牽馬陪雖至微,脫有緩急,所關則重,此所以陵幸時創開優恤之典者也。厥後名目漸加,不無濫觴之弊,本寺之草記防塞,固其宜也。第牽馬陪,則不當混入於減省,御乘駕轎及世子宮坐馬牽馬陪,每於陵行時,以本寺木綿,各給二疋,而坐馬牽馬陪,則各給一疋事,傳敎,故自此以後,每當陵幸時,牽馬陪等,自本寺賞格題給之數,亦至數同矣。上年二月明陵陵幸時,各差備賞格,自差備上下之數,至於四同四十餘疋之多,本寺木綿,無他出處,專靠於各邑諸員價布,而近因連歲凶歉,災減無歲無之,一年所捧,不能支半年之用,卽今遺儲枵然,不成貌樣。今此兩殿陵幸時賞格木綿,若又有差備待令之擧,則萬無准數之勢,生事丁寧。今後則陵幸時牽馬陪賞格木綿,一遵先王朝受敎,自本寺題給事,定式施行,而其他不緊色目賞格,依甲戌年例,今姑權減,何如?傳曰,允。
又啓曰,因侍講院草記,兼文學未差之代,令本院稟旨差出,仍卽牌招,翊衛司官員未差之代,亦令本院稟旨,口傳差出事,允下,而旣有明日開政之令,兼文學未差之代,明日政差出,翊衛司官員未差之代,卽令該曹,口傳差出,何如?傳曰,允。
又以備邊司言啓曰,前因平安監司權狀啓,定州地漂到淸人,春和後,卽以水路入送之意,覆啓允下矣。曾前因彼中回咨,漂海人,以海路發回後,人名·物件開錄移咨,順付使行,而近年來,則彼中有由陸入送之令。故以海路發回者,則多不移咨,只於上年漁化島漂來人還送時,略及其由於他咨文中,今此漂人等,則因値凍氷,留滯頗久,不可無一番移咨之擧,待發送狀啓上來後,令該院,依漁化島漂人事例,撰出咨文,而順付節使之行,何如?傳曰,允。
正言金濰啓曰,請前後合啓發論臺官遠竄,連啓隨參諸人削奪官爵。啓辭同前請亟寢趙聖復發配之命,仍前設鞫,嚴刑究問。啓辭同前請當該同知成均·大司成竝命遠竄。啓辭同前請特寢朴致遠等原情定罪之命,亟令金吾,仍前判付,嚴加覈問。答曰,勿煩。
上在昌慶宮。停常參·經筵。
卯時,日有兩珥。
下直,義城縣令沈瑋。
金始慶啓曰,大司憲未差,掌令鄭雲柱·李濟上疏入啓,持平趙遠命呈辭,執義朴熙晉,持平趙最壽在外,今日以監察茶時之意,敢啓。傳曰,知道。
又以都摠府言啓曰,都摠管姜鋧,以實錄廳堂上,本廳坐起晝仕進去之意,敢啓。傳曰,知道。
兵曹口傳政事,以李夏英爲衛率,鄭錫圭爲翊衛,金相勛爲翊贊,柳鳳輝爲副護軍。
備邊司薦,以李眞儉爲平安監司,金洙爲北兵使。
金始慶,以備邊司言啓曰,畿甸民事,誠爲遑急,陵幸日期,漸至迫近,而京畿監司權珪,除拜已久,尙未出肅,聞其身病甚重,勢難行公云。不可等待其差復,今姑改差,其代,今日政,以在京無故人差出,仍卽牌招察任。咸鏡監司韓世良除授已久,疏批又下,而連呈辭疏,無意出肅。揆以分義,殊涉未安,夫馬上來,將至半年,留滯飢餒之弊,委屬可慮。監司韓世良從重推考,卽爲牌招,以爲從速赴任之地,何如?傳曰,允。
沈樘,以侍講院言啓曰,再明日孝寧殿朔祭王世弟攝行時,宮官不可不備員,本院卽今無故行公者,只是弼善徐命遇,兼說書趙顯命二員,而朔祭時執事,萬無推移塡差之道,文學鄭錫五又有只推之命,所當更請牌招,而聞其病狀,決無起動之勢云。續續請牌,徒傷事體,合有變通之道,令政院稟旨擧行,何如?傳曰,允。
又啓曰,因侍講院草記,再明日孝寧殿朔祭王世弟攝行時,宮官不可不備員,而文學鄭錫五病狀,決無起動之勢,令本院稟旨變通事,允下矣。文學鄭錫五,似當有變通之道,何以爲之?敢稟。傳曰,改差。
有政。吏批,判書李肇未肅拜,參判金一鏡進,參議未差,左承旨南就明進。兵批,判書李光佐,參判尹就商褒貶坐起進,參議柳鳳徵進,參知李眞望褒貶坐起進,右副承旨金始慶進。
吏批啓曰,判書李肇未肅拜,參議未差,小臣獨政未安,何以爲之?敢稟。傳曰,仍爲之。
又啓曰,掌樂院正洪重疇,除授後,過限未肅拜,依例改差,何如?傳曰,允。
又啓曰,新除授伊川府使金鼎夏戶奴呈狀內,奴矣上典,素患痰病脹症,一時俱極,勢難赴任云。此時守宰,不可久曠,伊川府使金鼎夏,罷黜,何如?傳曰,允。
政事,以沈檀爲大司憲,柳鳳輝爲刑曹參判,尹㝚爲兼文學,趙裕壽爲戶曹正郞,李瑞泰爲金浦郡守,趙世垕爲梁山郡守,朴泰恒爲京畿監司,洪尙輔爲尙衣直長,李蓍泰爲濟用奉事,梁聖揆爲伊川府使,金尙奎爲文學。繕工監役洪鼎輔,氷庫別檢任守迪相換。
兵批,承旨金始慶啓曰,判書,本曹褒貶進,且無送西,無政事之意,敢啓。傳曰,知道。
沈樘,以議政府言啓曰,本府每於歲首,例爲觀察使·節度使薦,而領議政趙泰耉,陳箚未及下批,方在引入中,左議政崔奎瑞在外,只有臣錫恒,限內不得議薦之意,敢啓。傳曰,知道。
又以禮曹言啓曰,觀察使·節度使,今月內當爲議薦,而判書未肅拜,限內不得爲之之意,敢啓。傳曰,知道。
又以成均館同知館事言啓曰,今正月初七日儒生上旬輪次,今月內無故日退行事,曾已啓達矣。大提學·大司成俱未差出,限內不得爲之之意,敢啓。傳曰,知道。
金始慶,以侍講院言啓曰,本院新除授文學金尙奎,卽爲牌招,再明日朔祭時,以爲備員陪從之地,何如?傳曰,允。
又以備邊司言啓曰,卽見慶尙監司洪禹傳狀啓,則盛陳本道民間飢餒之狀,裹糧赴操之弊,今春水陸操及營將巡點等事,一併停止之意,有所狀聞。全羅兵使沈榗,亦以今春兵使習操巡歷及營將·城將屬邑巡點等事,何以爲之之意,論報本司。上年兩南年事,雖不無優劣之差殊,民間窮急之狀,勢所固然,往復之際,農節且迫,兩道兵·水使習操與營將·城將屬邑巡點,竝今姑停止,使各其道內守令,軍兵闕額,着實充補,俾無軍政虛疎之弊。湖西年事之失稔,甚於兩南,兵·水使習操與營將·城將巡點,亦一體停止,宜當。以此三道監·兵·水使處,分付,何如?傳曰,允。
金始慶,以兵曹言啓曰,本曹褒貶時,世弟翊衛司翊衛盧世煥,司禦梁得中,副率朴弼謨,副司果趙文命·鄭楷·尹淳·柳綎,副司勇崔潝等,新除授參謁不進,依例推考,何如?傳曰,允。
又以兵曹言啓曰,本曹去辛丑年秋冬等褒貶,今始追勘以入,而所屬司僕寺·軍器寺·典設司·訓鍊院官員等第,因各其提調及堂上有故,不得一體磨勘之意,敢啓。傳曰,知道。
正言金濰啓曰,請前後合啓發論臺官遠竄,連啓隨參諸人削奪官爵。啓辭同前請亟寢趙聖復發配之命,仍前設鞫,嚴刑究問。啓辭同前請當該同知成均·大司成竝命遠竄。啓辭同前請特寢朴致遠等原情定罪之命,亟令金吾,仍前判付,嚴加覈問。啓辭同前新啓,佐幕之職,旣兼外臺,且管試事,則其不可人人濫授也,明矣。忠淸都事白時光,乃以本道之人,冒嫌掌試,取舍立落,一循私意,至於朝夕饌需,折價代捧,請糶列邑,貿錢殖利。其他鄙瑣之事,不可勝〈言〉。如此之人,不可置之幕官之任,請忠淸都事白時光罷職。又啓曰,蔭仕初選,乃是字牧之儲,則不可不愼擇也,決矣。莊陵參奉禹世凖,康陵參奉朴斗益,西部參奉朴光世,俱以寒微,且多訾謗,而趨附權門,濫通仕籍。物情爲駭,久而未已,請竝命汰去。答曰,不允。
上在昌慶宮。停常參·經筵。
宣祖大王忌辰齋戒。
金始慶啓曰,大司憲沈檀未肅拜,掌令鄭雲柱·李濟上疏入啓,執義朴熙晉,持平趙最壽在外,持平趙遠命呈辭,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而孝寧殿朔祭齋戒相値,不得來會云矣,敢啓。傳曰,知道。
又以都摠府言啓曰,都摠管姜鋧,以實錄廳堂上,本廳坐起晝仕進去之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而孝寧殿朔祭齋戒相値,不得爲之之意,敢啓。傳曰,知道。
以兼文學尹㝚牌不進罷職傳旨,傳于沈樘曰,推考傳旨捧入。
以濟州牧使鄭思孝各樣酸果十四運以下,則山橘亦不得封進,而唐柚子,數旣零星,品亦甚劣,惶恐待罪事狀啓,傳于金始慶曰,勿待罪事,回諭。
南就明啓曰,右承旨柳重茂妻父學生金聲大身死,服制已行七日,出仕,何如?傳曰,允。
沈樘啓曰,京畿監司朴泰恒,咸鏡監司韓世良昨日違牌,尙不出肅,竝卽牌招,以爲斯速赴任之地,何如?傳曰,允。
金始慶啓曰,守禦使敎文,旣已啓下,密符傳授,事體緊重,守禦使金一鏡卽當牌招,而本任辭疏,時未下批,不敢循例請牌,何以爲之?敢稟。傳曰,牌招。
沈樘,以侍講院言啓曰,本院新除授輔德李夏源,自鄕纔已入來云。卽爲牌招,明日朔祭時,以爲備員陪從之地,何如?傳曰,允。
金始慶啓曰,守禦使金一鏡,牌招不進,推考傳旨,纔已捧入,而以辭疏未承批之故,引爲難安之端,不敢應命,莫重將任,敎文旣下之後,未卽受符,事體未安,何以爲之?敢稟。傳曰,雖疏批未下,卽爲牌招。
沈樘啓曰,卽者禮曹郞廳來言,濟州牧使鄭思孝封進唐柚子及司圃署封進水芹薦新單子,書入後,當爲看品薦進,而本曹堂上皆有闕,不得擧行云。參判·參議有闕之代,令該曹口傳差出,仍卽牌招,以爲擧行之地,何如?傳曰,允。
吏曹口傳政事,以柳鳳輝爲禮曹參判,李眞望爲禮曹參議。
金始慶啓曰,密符親納,例也,而前水原府使金取魯,稱有身病,使褊裨替納,事體未安,推考警責,何如?傳曰,允。
上在昌慶宮。停常參·經筵。
宣祖大王忌辰。
卯時,日暈左珥,暈上有冠。自辰時至午時,日暈。酉時,日暈兩珥。
大妃殿·大殿·中宮殿·世弟宮·嬪宮,孝寧殿朔祭罷後,政院·玉堂單子問安。答曰,罔極。
大妃殿·大殿·中宮殿,朝廷·二品以上·六曹單子問安。答曰,罔極。
大妃殿·中宮殿,藥房口傳問安。答曰,罔極。
藥房提調臣韓配夏,同副承旨臣沈樘啓曰,時邁朔易,殷奠又過,仰惟孝思,益復罔極,春寒未解。伏未審此時,聖體,若何?大妃殿氣候,亦復何如?臣等區區憂慮,敢來問安。答曰,知道。無事。殷奠又過,益復罔極。慈殿氣候,亦無事矣。
金始慶啓曰,咸鏡監司韓世良連日違牌,尙不出肅。不但事體未安,遠地夫馬之累月留滯,其弊可慮,更爲牌招,以爲趁速赴任之地,何如?傳曰,允。
又以司僕寺言啓曰,陵幸時馬坐後,本寺正,例爲進鞭,而正兪拓基,以書狀官赴燕,不可不變通,卽爲改差,其代,令該曹口傳差出,何如?傳曰,允。
吏曹口傳政事,以黃爾長爲司僕寺正。
金始慶啓曰,守禦使金一鏡再牌不進,推考傳旨,今方捧入,而莫重將任,受符緊急,一向違牌,尙不應命。揆以事體,殊極未安,所當更請牌招,而一日三牌,有傷事體,何以爲之?敢稟。傳曰,疏批已下,卽爲牌招。
又以實錄廳摠裁官言啓曰,三房堂上李㙫·朴泰恒外任,代工曹參判金始煥,大司諫李世最差下,金始煥與一房堂上洪萬朝換差,一房郞廳鄭錫三病,代前縣令權益淳差下,卽爲牌招察任,權益淳方在罷散中,令該曹依例付軍職,冠帶常仕,何如?傳曰,允。
又啓曰,因實錄廳草記,堂上郞廳牌招事,允下,而闕門已閉,待明朝出牌之意,敢啓。傳曰,知道。
敎守禦使金一鏡書,王若曰,提衡銓席,貳東曹而賁恩,授鉞金壇,委南漢而申命,玆循廟剡之叶望,實由睿簡之在心。惟卿毓秀名門,趾美乃祖,貞亮忼慨之節,足以扶樹彝倫,魁偉卓犖之姿,足以振刷頹俗。文章如天馬脫轡,夬走長楸,志氣若俊鶻橫秋,一洗凡鳥。魁躔連耀,藹然華國之譽,霜筆暫持,澟乎斥邪之奏。防微杜漸,先見孔彰,跋後躓前,晉塗久閼。迨奸兇竊弄權柄,視君父殆若奕棊。中朝起歎,孰予家之能恤?半夜讀疏,惟乃言之曰嘉。亂賊掃除,夬洩億兆民忠憤,邦命迓續,遂奠三百年宗祊。段司農擊賊擧笏之忠,復見今日,唐文皇以人爲鑑之奬,實獲我心。玆當改紀之初,首侈超秩之眷,予將以國事而委任,寔出知遇之深,卿亦思公道之恢張,克體寅協之美。論議正大,革脂韋媕婀之風,鑑識明平,祛朋黨偏係之習,遲暮遇主,風雲契合之昭融,安危付卿,朝野想望之企切。籌司史局之兼管,可見才具之得全,筵奏疏陳之俱當,每嘉忱誠之無隱,忠言一上,詎無感歎於淵衷?隆批輒宣,想亦激礪乎丹悃,知卿宏猷碩劃之緩急可仗,策卿文謨武略之左右咸宜。睠玆漢城之金湯,實是晉陽之保障,山圍故國,臺隍按百濟之墟,地接上游,舟楫通三輔之路。池儲胥之克壯,自聖祖而設施,輔車犄角之相依,作神京之屛蔽,第緣昇平之歲久,以致措置之日疎。山積之糇糧,徒擁虛簿,庫藏之兵甲,祗存空名,蓋其關防之不輕,疎虞可軫,顧今責任之尤重,掄揀宜精。玆授卿以南漢山城守禦使,卿其益展良籌,毋負隆委,儒有忠信之甲胄,禮義之干櫓。莫謂軍旅之未聞,譬如手足之頭目。子弟之父兄,可使士卒而樂用,山河帶丙年之羞辱,尙切慨惋之心,戶牖軫未雨之綢繆,詎忽懲毖之策。於戲,非卿威重,則何以禦重,非卿智勇,則何以成功?效鷹鸇逐雀之誠,旣著藎臣之節,有虎豹在山之勢,庶振良將之風,勉盡守禦之謨,以副誥諭之意。故玆敎示,想宜知悉。知製敎丁思愼製進
吏曹參判金一鏡疏曰,伏以臣所叨本職,豈不知萬萬不稱,而受命於危虞之際,不敢爲辭避之計,因仍盤礴,今至兩箇月矣。至於籌司·史局之兼悉,莫非極選之地,臣私心恧縮,若隕淵谷。忽於再昨開政之日,守禦使新除之命,遽加於無似之賤臣,不知聖明何所取於臣,而寵命之荐至,至此之極哉?噫,臣本疎迂樸陋,不過一冷措大耳。平生從事,只是兀兀於古紙上,若夫兵家之流,臣實昧昧,中權司命之重寄,臣何以堪承也哉?惶駭震悚,不寒而栗,不特蚊負之憂而已也。意謂朝廷之上,將必有駁正之擧,默默祗俟,迤至數日,尙今寂寥,玆不得不疾聲哀籲於天地父母之前。伏乞聖慈,俯察微懇,臣所以仰控者,亶出於衷曲,非由假飾,亟許遞臣所帶守禦之任,回授可堪之人,使國事無至僨誤,賤分得以粗安,不勝萬幸。抑臣有區區所懷,新除授水原府使李眞儒,操持剛方,言議峭直,當此朝象泮渙,國勢委靡之日,如眞儒者,決不當一日不在於朝廷之上也。今此陞擢,出於久屈之餘,其在政體,誠爲得允,而目今堂上淸選,作闕甚多,正須此等人望,寔宜姑遞外任,俾獲內遷。臣方待罪銓地,敢將執藝之義,敢此附陳,乞賜財察焉云云。答曰,省疏具悉,所懷之事,令廟堂稟處。卿其安心勿辭,從速察職。
上在昌慶宮。停常參·經筵。
午時未時,日有交暈兩珥,暈上有冠,暈下有履,左右有戟,色皆內赤外靑,白虹貫日。
金始慶,以都摠府言啓曰,副摠管申翊夏,以右邊兼捕盜大將,本廳坐起晝仕進去之意,敢啓。傳曰,知道。
南就明啓曰,右承旨柳重茂,服制已過之後,連日病不仕進,牌招察任,何如?傳曰,允。
吏曹口傳政事,以金始煥爲實錄同春秋,以李世最·權益淳爲兼春秋。
兵曹口傳政事,以權益淳爲副司果。
傳于柳重茂曰,史官一員待命,騎馬三匹立之。
金始慶,以備邊司言啓曰,庭試科期,漸至迫近,時無主試之人,提學差出,一日爲急。雖以銓曹事言之,必有長官,而後堂上·堂下新通及本曹堂·郞,方可差出,而吏曹判書李肇,變通除拜之後,以其辭疏之未及批下,政院亦不敢循例請牌,行公無期,事極悶慮。若不及今使之出仕,則前頭事節節礙滯,將必有窘速難處之患,何以爲之?敢稟。傳曰,牌招。
柳重茂啓曰,吏曹判書李肇,牌招不進,推考傳旨,今方捧入,而本曹擧行事,一日爲急,更卽牌招,何如?傳曰,允。
沈樘啓曰,判尹金錫衍除拜已久,而連呈辭單,尙不出肅,詞訟之積滯,委屬可慮,卽爲牌招察任,何如?傳曰,允。
兵曹口傳政事,以鄭錫五爲副司果。
柳重茂啓曰,山陵展謁日字不遠,承旨各有差備,不可不備員,且史薦講坐,都承旨以兼任藝文,例爲進參,而都承旨李正臣,以病陳疏。行公無期,將未免臨時窘急之患,何以爲之?敢稟。傳曰,改差。
又啓曰,飢歲守令之赴任,一日爲急,而金浦郡守李瑞泰,新昌縣監梁聖時,以兩司有故,不得署經之故,尙未辭朝云。事甚可慮,兩司,除陳疏未承批及在外外,未肅拜·呈告人員,竝明朝牌招開坐,以爲署經之地,何如?傳曰,允。
都承旨李正臣疏曰,伏以臣,昨曉赴院,渾身忽然寒戰,不知病在何處,而痛聲自出於口,蒼黃還次,落席叫苦,正欲陳疏乞免之際,內局掌務官來言,今日乃忍冬茶封進之日,而都提調及提調,皆陳疏未承批之故,不得詣院云。臣若又以病不進,則莫重進御之藥,將不得封入,事體道理,至爲未安。臣遂不計死生,擔舁入來,進御之藥,纔已僅僅封進,而凌晨勞動,諸症一倍添劇,頭疼眼眩,精神恍惚,頑痰塞胸,呼吸不通,氣息昏昏,實有頃刻難保之勢。故不得拖進政院,急急徑還,蓋臣此病,非一時偶感風寒之比也。積月勞悴之餘,宿患風痰,挾感作孽,症兆之危惡,乃至於此。念臣忝居是職,今已兩朔,同時入院者,幾盡遞易,而臣獨至今日仍冒,未嘗求解者,誠以特旨除授,天眷出常,感激隆私,圖報無地。筋力若不至於大難堪,疾病若不至於最難强,則欲以盡力趨命,曾不敢爲祈免圖便之計,而顧今所患諸症,俱係危逆,旬月之內,萬無復起爲人之望,雖欲自力,其勢末由,玆不得不疾聲呼籲於天地父母。伏乞聖慈,俯賜矜察,曲垂仁恩,亟許遞臣職名,俾得以安意調治,不勝萬幸云云。踏啓字。
左尹黃一夏疏曰,伏以國家不幸,變生宮闈,逆豎逞凶於春邸,妖婢肆惡於東朝,亂逆之變,何代無之,而不意聖明之世,此等妖孽之徒,售計於禁掖之內,儻靡乾斷夬揮,罪人斯得,不測之禍,間不容髮,言之至此,不覺骨驚而心寒也。目今凶宦就拿,天誅將行,而獨於朝廷所以治逆節之道,竊不勝其痛惋於中者。伊日春宮之下令宮僚,慈殿之降札藥院,蓋緣斯須着手無地,實有萬萬危蹙切迫之意,而宮官則請其不使外人而知之,大臣則袖其所下封書而秘之。其間擧措,已非常情之可測,而至於賓廳之啓,旣曰締結云爾,則此非一二宦婢輩,締結獨辦,灼然可知,設鞫嚴問,究得其同情餘黨,斷不可已者,則職在三司者,豈不知此,而直請正刑,已乖常例。及其物情沸騰,國言喧藉,妖婢致斃,憑問無階之後,緩緩引避,始請設鞫。若其按獄之官,方其允從三司之啓也。所當卽拿其逆婢,嚴飭典守,以待傳旨之下,而不此之爲,任其自在,相繼而斃,此何等惡逆,而故令自斃,俾絶盤問之路者,自有逆獄以來,所未有之事,其恐露端緖,意在掩護之狀,昭然難掩,可勝痛哉?噫,今此妖逆之變,實是前牒之罕有,而曠日遲延,王誅尙稽,則此逆未戮之前,無非春宮震驚危怖之日,而凡在三司之列,慰安春宮之語,寂然無聞。臣子分義,掃地盡矣,如是而欲安春宮之心,其可得乎?非但此也,凡於語逼春宮者,不惟懲討之不嚴,乃反崇奬之不暇,或陞擬本兵之長,或催授雄臬之任,有若償功酬勞者然,全無一分顧藉之心,則惟彼宦婢之從中作孽,固無足怪也。伏乞聖明,亟恢睿斷,諸臣緩忽掩護之罪,一併勘處,少慰春邸危怖之心,以洩臣民憤惋之忱焉。臣年今八十,視息僅存,世念已灰,人事都盡,凡係時政,不啻聾聵,而目見國本孤危,討逆緩忽,亂亡之禍,非朝伊夕,不勝憂憤之忱,敢效觸忌之說。固知一言陳前,駭機隨後,而儻蒙聖明之澄省,以爲保護春宮,上慰慈念,則古所謂臣死,賢於生者,正臣今日之心事也。臣無任涕泣祈懇之至云云。
開城留守金在魯疏曰,伏以臣於日昨,得接邸報,臺臣劾論庭請停止時諸卿宰之罪,而末端勘律,只擧正卿以上之名,嘉善以下不與焉,臣亦其時宰臣之一也。論罪旣同,而特以官秩之高下,姑有所區別,臣心之驚隕震慄,愧蹙危臲,當復如何?竊計追發之論,非朝則夕,而席藁避舍,累日俟命,迄無聞焉,則不得不冒死自列於宸嚴之下。伏乞聖明,亟下攸司,同勘臣罪,使國法均而私義得,千萬幸甚云云。
開城留守金在魯疏曰,伏以臣封章請譴,席藁俟命,今已九日,而聖批尙不回下,臣方悚鬱泯伏,迺於此際,忽聞春宮邸下遭閹豎之變,至欲出閤辭位。臣聞來,五體戰掉,心腸崩裂,只恨不早溘死,乃見如許景象也。嗚呼,從古閹豎之禍人家國,鑑戒昭昭,皆可歷數,惟我聖朝立法之嚴,度越前代,雖或否泰相因,禍變無窮,而獨幸無此一事,不圖今日,又有此國初以來所無之變也。此輩之干預政事,尙爲王法之所必誅,況敢至於危逼儲君,隔塞兩宮,公肆亂逆之謀於淸禁和融之地,使聖躬受誣,宗國阽亡,則此其罪,雖斬萬段,而有餘刑矣。臣未知藁街之首,其已揭懸否?嗚呼,先大王血屬,只有殿下曁東宮耳。殿下之於東宮,與之生長宮中,未嘗須臾相離。又自近年以來,朝夕周旋於嘗藥之際,久同焦憂,仍共巨創,其友愛之篤,眷憐之深,中外莫不聞焉。逮至向者,聖上深惟宗祧之大計,特推至公無私之心,陟之儲副之位,親臨而授冊命,此尤千古帝王所難能之盛節,而伏想殿下,倚重致敬之道,又奚特平日天倫之情而已哉?且旣虔告于廟社矣,祗見于先王矣,頒慶于八路民庶矣。仁孝之聲,夙著於藩潛,神人之托,永固於國本。竊謂從今以往,雖有窮凶極惡之類,宜不敢爲動搖之計,而今也一二閹豎,尙懷悖逆之心,必欲傾害而後已,則此其綢繆經營,非一朝一夕,而禍機之急,至於阻搪朝候之禮,矯誣聖明之旨而極矣。春宮之慄慄憂懼,遑遑涕泣,遽有陳疏避位之敎者,亶出於萬萬危迫,決不獲已之勢,而顧彼凶賊,尙且偃然假息於近密之列,凡有血氣者,莫不切齒腐心,直欲寢皮食肉,則以殿下之至情,驚痛憤惋,當復如何,而始命拿推,旣失太寬,旋復反汗,視若細故,臣誠慨恨憂惑,莫曉其故。雖然,臣知殿下,決不爲此,若以春宮朝候之見阻,推測凶賊之情狀,則抑無乃此輩,欲延晷刻之命,姑且從中寢閣耶?苟或然者,殿下尤何可容忍不發,自取聖德之玷累,而不思所以解國人之竊議乎?嗚呼,先大王仙寢未寒,殿下與東宮,尙在宅恤之中,而此輩之擅弄陰煽,恣行欺誣,至於此極,致令我東宮,遭罔極之變,而絶仰籲之路,悶迫掩抑,惟不得自保是憂,則豈惟殿下之仁,衋傷而不寧?先大王陟降之靈,必有所震驚憂戚於冥冥之上矣。殿下於此,若不赫然奮怒,痛加究覈,誅除奸賊,肅寧宮闈,以安春宮之位,則將何以慰先王之靈,而亦何以有辭於天下後世乎?臣厚蒙國恩,常思糜粉報答,目見國家之亡,迫在呼吸,憂懣塞胸,涕淚終日,義不忍與此賊俱生。玆敢不待前疏之批下,冒死疾籲於明主之前。伏願聖明,特垂睿照,夬揮乾斷,亟將一二閹豎之謀危東宮者,付之有司,明正典刑,使輿情渙釋,聖德增光,千萬幸甚。臣治疏將上之際,伏聞聖上,已允兩宦正刑之請,又因慈聖下敎,繼下宮女兩人正法之命,聖斷嚴正,聖德光明,締結惎間之凶賊,庶可以懲戢,驚遑沸擾之群情,庶可以鎭安矣。臣北望欽祝,感涕隨零,雖然,陰邪之潛伏者,必不止此。恐不可以首犯之伏法,遽謂奸萌之永絶也,此臣之所大懼也。更願聖上,頻接春宮,開誨慰安,惟恐情事之或復阻閼也。嚴莅宦妾,檢束隄防,惟恐聰明,或復掩蔽也。兩宮之間,和氣藹然,左右之習,莫不悅服,則設有餘孽之反側者,皆將革面從化,無復孽芽其間,而億萬年無疆之福,實在於此矣。孟子曰堯·舜之道,孝悌而已。惟殿下,深加意焉。臣無任瞻天仰聖,激切祈祝之至云云。
司直許玧疏曰,伏以,臣庸庸蠢蠢,無所知識之一賤臣也。以老見棄,屛蟄散地,恰至三霜,常以老而不死爲恨。何幸今秋,國有大慶,儲嗣已建,世弟定號,凡在深山窮谷疲癃殘疾之人,莫不歡忭鼓舞,如得更生,況臣,以先朝舊物,一脈猶存,則欣聳感祝,豈不有倍於恒人乎?前日老不死之恨,反作少毋死之願,延頸愛戴之誠,曷有其極?仄聞二三宦妾,作俑禁中,變亂兩宮,使我春宮邸下,不得安其位,至於涕泣陳請,古今天下,安有如此罔極之變乎?天啓聖衷,罪人斯得,窮覈定罪,法所當先,而聞其罪魁中,有徑先自斃於未覈之前云。今日國家,小有紀綱,莫重惡逆,何如是泛忽,而終不得施以當律,使我堂堂聖朝,有此失刑之歎耶?臣竊痛之,伏想春宮,纔遭敲撼之餘,憂畏方深,以殿下友于之情,特加開誨,上以慰慈聖愛護之心,下以慰春宮難安之情,則實是宗社億萬年無疆之休。伏乞聖慈,俯垂察納,庸副臣民之望,千萬幸甚云云。
副護軍沈宅賢疏曰,伏以臣,伏蒙恩暇,歸護病母,淹滯中途,晩始得聞國有非常之變,蒼黃馳來,進伏江外,繼伏聞聖斷赫然,逆閹凶婢,已有正法之命。中外聽聞,莫不爲夬,此可以少洩神人之憤,而第聞兩宮人,次第徑斃,王法未行,此亦前所未有之事。喉司之緩緩擧行,金吾之任其自裁,俱極駭然,今日廷臣,苟有及時懲討之意,則慈敎之下,處分旣嚴,此輩何敢若是其緩忽,致令妖腰亂領,未得盡伏常刑也哉?金吾郞官,旣有拿覈之擧,喉司之臣,亦不可不一體勘處,俾有所懲礪也。嗚呼,先大王後嗣,只有殿下與東宮耳。自遭昨年天崩之慟,殿下之所俯依,惟東宮,東宮之所仰望,亦惟殿下而已。肆我殿下,深惟宗社之大計,冊定儲嗣之位,兩宮之間,和氣藹然,友于之篤,播聞中外,一國含生,莫不歡欣,方祝億萬年無疆之休。不幸宮闈之間,宦妾交亂,以致震邸驚動,慈旨徽敎,悲苦懇惻,有不忍聞者,群下之驚隕痛迫,已不可言,而以殿下孝友之誠,當作何懷?噫,從古以來,禍人家國,離間骨肉者,率多由於宦妾之交構,前史之事,歷歷可稽。顧今聖明在上,親愛之隆,逈出尋常,妖孽之潛構惎間,非所可憂,而儻或隄防少弛,掃除未盡,則潛伏孽芽之患,不可不慮。伏願殿下,毋忽嚴束之道,使宮闈肅淸,益篤天顯之情,俾恩愛愈隆,宗社幸甚,臣民幸甚。臣之母病,一向危篤,少無所減,委頓旅店,轉側須人,臣之情理,有不忍一日離捨者。玆自江外,拜章徑歸,以爲終始扶護之計,任情稽滯之罪,無所逃矣,臣無任云云。
行副司直李箕翊,前參判李秉常,前都承旨申思喆,行司果李敏英,前承旨李喬岳,前參議李聖肇,前參議朴聖輅,副司果鄭亨益,水原府使金取魯,慶州府尹朴師益,及第李挺周,前司書尹心衡,及第李聖龍,前正郞林柱國,典籍朴師聖,及第趙明澤,行司果鄭東後等疏曰,伏以今日國事,尙忍言哉?臣等伏聞春宮下宮僚之令,慈聖下藥房之敎,毛骨俱竦,心膽若墜。不料聖明之世,乃有此宦妾罔極之變也。宮禁事秘,雖不得其詳,而以賓廳三司之啓觀之,其變亂惎間,窮凶悖逆之狀,旣已綻露無餘矣。何幸天鑑孔昭?威斷赫然,卽下摘發正刑之敎,聽聞所及,孰不欽仰我聖上因心之友,而魑魅魍魎,果莫逃於大明之下矣。若非先大王在天之靈,默佑於冥冥之中,則迫在呼吸之禍,何若是轉移之速耶?先咷後笑,感祝罔極,第伏念國家討罪之典,必須嚴加訊問,覈其情節而後,依法取服,夬施邦刑者,自是法例之當然,況此交構兩殿,謀危東宮之變,實是古今天下之所未見者也。其締交和應,綢繆陰秘之狀,不可不明白覈出,使中外聽聞,曉然皆知,而不待鉤問,徑施刑戮,則糾結回互,幽闇隱伏之情迹,尙有未盡彰露者,若何以稍洩神人之憤,少慰臣庶之望哉?臣等以爲,宜命有司,卽速設鞫,斷不可已也。且伏念春邸下敎,指擧宦豎,辭意痛切,則在宮僚之道,所當亟稟大朝,以請嚴治,而反以不使外人知等語,游辭仰對,少無驚動之意,慈聖初下之敎,大臣格而封還,終不翻宣,以致群下,不得聞知。至於拿逮逆豎,何等嚴急,而攸司之奉行,極其緩忽,致令兩宮人,次第自斃,奸情逆節,終未究得,國人疑惑,輿情憤鬱,臣等竊不勝痛心也。嗚呼,惟我春宮邸下,以先王之遺敎,爲殿下之儲嗣,宗社之托,重矣,億兆之望,深矣。仁孝夙彰,八方延頸,矧我殿下友愛之篤,逈出尋常,兩宮之間,和氣藹然,而今於宮闈至嚴之地,乃有此幺麼惡逆之輩,肆然構亂,使國本不安,宗社將覆,春宮驚危震惕之心,已不可言,而在殿下友于之情,東朝止慈之心,其爲憂惶悶迫,當復如何?今日道理,惟在聖上,益加敦愛之誠,務盡慰安之道,肅淸宮禁,嚴加隄防,無使妖孽,復得萌芽於其間,以保兩宮和悅之情,以基宗社鞏固之業,不勝幸甚。臣等目見非常之變,不勝痛迫之忱,雖在罷散,而不拘常例,齊聲仰籲。伏願殿下澄省焉,臣等無任瀝血慨憤之至云云。
前參議趙尙絅,司直金礪,及第朴弼正,禮曹佐郞鄭匡濟,刑曹佐郞申處洙,江原都事柳應煥,及第成大烈等疏曰,伏以今日宮闈之變,尙忍言哉?凶賊悖逆之狀,旣已畢露無餘,儻非我聖上因心之愛,出於至誠,先王陟降之靈,有所冥隲,則幾致罔測之變,宗社之覆亡,迫在呼吸,思之至此,不覺心寒而氣短也。今幸罪人斯得,邦刑將加,神人之憤,可以少洩,而第伏念所以致今日之變者,非一朝一夕之故,必有一種不逞之徒,陰懷將心,百計動搖,表裏締結,綢繆和應,禍機潛煽,而凶謀已綻露矣。石烈之在家自斃,已極怪訝,而必貞則旣囚之後,又何由而徑斃也?國人之疑惑,至此滋甚,而兩宦鞫問之請,尙靳允兪,臣等竊不勝悶鬱焉。夫交構兩宮,謀害春宮,何等大逆,而此決非數箇宦妾所可獨辦,則不究情節,徑先正刑,天下寧有是理?噫,二宮人旣已自斃矣,兩宦豎又遽然誅之,則凶闇隱伏之情迹,無緣覈得,而締結交通之凶慝,必將漏網矣。是春宮危惕之心,無時可安,而日後無窮之慮,有不可勝言者,豈不大可懼哉?臣等猝聞國有非常之變,自外蒼黃入來,相率呼籲於嚴廬之下。伏願聖明,亟降明命,設鞫窮問,必期鉤得情節,防守必貞之邏卒輩,亦宜各別嚴鞫,盡輸實狀,使宮闈肅淸,凶孽永絶,宗社幸甚,臣民幸甚,臣等無任云云。
副司果柳復明疏曰,伏以臣,向遭無限僇辱,蹤跡臲卼,屛伏畿郊,昨伏聞國有非常之變,驚惶痛迫,蒼黃馳入。得伏見王世弟邸下引接宮僚之敎·慈聖下藥房之諺敎,臣看之未半,心膽如墜,直欲無生也。噫,今日我春宮所遭之變,尙忍言哉?逆宦妖婢,締結交構,百計謀危,無所不至。爲今日臣子者,所當驚心喪魄,汲汲請討之不暇,而竊觀在廷諸臣,少無驚動之意,顯有周遮之跡,金吾之臣,則伊日慈敎之下,不思亟討逆豎之道,先行趙聖復鞫問之坐,其心所在,誠不可掩,且宮人拿命之下,不卽擧行,終日經過於渠家,一宮人徑斃之後,始乃捉囚其一,而旋又自死於獄中,逆節奸情,終不究得,國人之疑惑,容有已乎?三司之臣,則始請直爲正刑,猶恐端緖之或露,及夫兩婢徑斃之後,始乃緩緩請對,泛以設鞫爲請,少無爲東宮懲討之意,苟有一分保護之心者,何忍爲此乎?臣竊痛之。噫嘻,凶逆之變,何代無之,而未有如今日者也,此非一二閹豎所可獨辦,不可不汲汲設鞫,窮覈逆節,臣謂金吾·三司諸臣,姑先一併斥黜,亟加嚴覈,夬施邦刑,以洩一國臣民之憤,千萬幸甚云云。
副司直南道揆疏曰,伏以臣,病伏窮鄕,朝家消息,漠不聞知。最晩得伏聞春宮邸下對宮僚之敎·慈聖下藥房之諺敎,自不勝驚惶痛泣,寧欲無生也。噫嘻,今此宮闈之變,尙忍言哉?逆豎逞凶於春宮,妖女肆惡於東朝,表裏相應,百計謀害,禍機叵測,迫在呼吸,而幸賴先大王陰隲之庥,我聖明因心之愛,罪人斯得,逆節彰著,則凡爲臣子,苟有一分憂愛之心者,固當請覈其情節,嚴討其凶逆之不暇,而乃反緩緩歇治,視若尋常罪囚者然,使二婢相繼自斃,兩宦尙稽輸情,其於懲討凶逆之義,果安在哉?洪惟我主上殿下,孝友出天,仰體東朝止慈之意,俯念春宮危怖之心,夬揮乾斷,特下明敎,惟彼兩豎,旣令鞫問,則從今以後,妖孽永息,宮禁肅淸,兩宮之間,和氣藹洽,固無萬一之他慮,而自古討逆之道,元惡大憝,雖或正法,餘孽同黨,終不覈治,則末乃必售其凶計而後已。頃日賓廳之啓,旣曰締結云爾,則此非一二婦寺,所自獨辦之狀,昭然難掩,若懲討不嚴,鉤覈不明,而使亂臣賊子,少無所懲畏,則臣恐此後作俑者,非獨此兩逆豎二妖婢而已。伏願一一覈出其餘黨,明正王法焉。嗚呼,殿下終鮮兄弟,止有我春宮邸下,而不幸妖孽從中,必欲謀危,今若不嚴加懲討,痛絶其根柢,則將必有難言之禍變,無以保護春宮,亦無以慰安東朝,而先大王在天之靈,亦必蹙蹙於冥冥之中矣。且伏見近日諸臣,以保護春宮之道,懲討凶逆之意,陳章齊籲者,非止一二,而迄今累日,尙靳批旨,物情之悶鬱,莫此爲甚,亦伏望亟降徽音,明示處分焉。今臣所患小腹下痰核成腫,咫尺難動,而目今國本孤危,不計死生,寸寸前進,今始擔舁入城,瀝血陳疏,亦且後人,死罪死罪。伏乞聖明,俯賜澄省,克盡保護之道,以慰春宮,以幸宗社,實萬世無疆之福,臣無任云云。
軍資判官李志逵,前府使元命龜,前庶尹金相勛,掌樂僉正洪禹齊,江華經歷金希魯,戶曹正郞李潗,前郡守洪禹翰,工曹正郞申思永,前判官李顯祿,左水運判官宋相曾,敦寧判官張震煥,前縣監吳胤周,工曹佐郞宋必煥,戶曹佐郞申思迪,前佐郞安絿,玄風縣監李淨,前縣監閔思誠,工曹佐郞尹鳳輝,造紙別提李顯允,尙衣別提金愼行,前直長尹得莘,司饔直長李坰,司饔直長尹榰,侍直李世瑍,氷庫別提具鼎勳,司饔奉事李思悌,司饔奉事趙榮祐,典牲奉事李潝,濟用奉事趙尙遂,社稷奉事趙尙協,繕工監役李義鎭,繕工監役洪禹諧,繕工監役申思說,崇陵參奉趙尙綱,惠陵參奉朴奎文,前縣監朴泰錫,前參奉李昌年,四山監役宋必熙,齊陵參奉鄭道東,內資直長李秉泰等疏曰,伏以天佑我東,儲位已定。凡在一國含生之類,莫不欣抃鼓舞,延頸願死矣。不意變生宮掖,妖女賊宦,作俑中間,謀害東宮,逆節彰著,此實前古所無之凶逆,決非一二婦寺之所自獨辦。爲今日廷臣者,所當汲汲請鞫,鉤覈其情節,而不此之爲,直請正刑,惟恐端緖之或露,古今天下,寧有是理哉?妖腰亂領,莫逃於天鑑之下,已有正刑之成命,其在瞻聆,孰不欽仰聖德,而第討逆之法,至重且嚴,豈容不究情節,徑行誅戮哉?況且元惡大憝,旣付有司,則慮其徑斃,嚴其防守,以待按覈,夬正其法,此是討逆之常規,而今此按獄之臣,視之歇後,使兩妖女,任其自斃,俾不得究覈其情狀,事之切痛,莫此爲甚。臣等目見國家非常之變,不勝腐心痛骨,玆敢相率叫閤。伏願聖明,廓揮乾斷,姑寢罪人等正刑之命,急急設鞫,鉤得其締結情迹,然後夬正王法,以延垂絶之國祚,以洩神人之至憤,千萬幸甚云云。
校理尹淳疏曰,伏以臣,積逋嚴召,未蒙例勘,惶懍窮蹙,罔知攸處。昨聞國有大變,故他不暇計。顚倒趨閤,隨諸臣入對,仰瞻天日之光,凶逆請斬之啓,次第賜兪,曾不留難。聖德光矣,春儲安矣,宗社無疆矣,臣誠歡欣慶祝,雖卽日塡丘壑,庶無餘憾。顧此匪分之職,不可夤緣事會,冒昧承應,自喪其區區咫尺之守。故承批後,還出禁門,略具短疏,仰請徑情進退之罪,喉司阻却,登聞無路,臣之情地,一倍抑塞,直欲逃遁,而不可得也。此際因本館草記,召牌又降,不敢坐違,隨詣九閽之外,而自畫之義,矢口於君父之前,其不可迫於嚴命,撓喪其初心也,決矣。玆又拜章徑歸,臣罪益萬萬矣。且臣於昨日退出後,聞外議,以逆閹之不設鞫,而直請正刑,殊失窮治之道,爲非。臣亦三司之一也,誠不勝瞿然悚惕之至。噫,國家不幸,宮庭之間,妖孽交亂,臣民之驚隕痛迫,當復如何?蓋治逆之法,鞫訊端緖,待其輸情而正法者,自是常憲,而或有窮凶極惡,罪狀昭著,不容一刻假息,不待鞫而直斬之者,此則治法尤嚴矣。今此諸凶賊逆節,以常法治之,可矣。以尤嚴者斷之,亦夬矣。閤外諸議,或鞫或斬,未有一定之論。及詣前席,大臣以鞫問發端,而尾陳之言,以爲東宮以除去吾身下令,則此豈有虛實可問之端?當直斬此賊,如癸亥反正後,治群凶者,其論旣發,則鞫問之請,似涉緩歇。故三司諸臣,皆以亟正邦刑,陳請蒙允,罷對後,宮人一體勘斷之啓,亦因慈聖諺敎,凶悖之罪,更無可訊,與逆閹等故耳。臣等倉卒之間,欲主尤嚴之論,而不覺其失法之歸矣。今者人言如此,請鞫之疏,已有到院者,雖未聞措語之如何,而玆事至重且大,不可不十分審處,罪人時未伏刑,猶可以嚴鞫正法。伏乞聖慈,更加三思,姑寢諸罪人戮市之命,竝令設鞫嚴問,畢究其奸兇情節,以之杜後來之慮,洩國人之憤,仍治臣論事疎忽之罪,以礪臣工,以謝人言,不勝萬幸云云。
掌令李濟,獻納李明誼疏曰,伏以臣等,伏見司果柳復明疏本,則用意叵測,遣辭危險,外藉鞫問逆宦之請,欲售構陷廷臣之計,噫嘻亦甚矣。伊日春宮不敢聞之敎,遽下萬萬意慮之外,大小臣僚,莫不奔走蒼黃,進詣閤外,汲汲請對。及登前席,或請鞫問,或請正刑,而臣等之意亦以爲,逆宦罪惡,旣已彰露於春宮下令中,似無可問之端,宜卽正法,以夬憤。故遂以亟正邦刑,論啓蒙允,而及其退出之後,慈敎又下於藥院,而兩宮人締結宦寺,交構兩宮之罪,彰著無餘,故臣等尤不勝其驚惶痛惋,更爲請對,而有所懷書入之命,故遂與三司諸臣,直請正刑,繼又書進所懷,略暴憂愛陳戒之忱矣,追聞物議,則以不待鞫問,徑請邦刑,大以爲非。蓋治逆之法,雖罪狀已著,必嚴鞫得情後正法,實我朝不易之典也。臣濟引避承批之後,卽欲發啓,而適値國忌正日,仍與兩司諸僚,請對而不得,則乃以設鞫得情,書入於所懷中,而至若逆婢之徑斃,是豈臣所可預知者哉?今乃以此抑勒爲說,直欲歸之於不測之科,其果成說乎?噫,伊日請對諸臣之齊聲合辭,苦口力爭之狀,聖明亦已俯燭矣,豈有一毫彷彿於人言者哉?其疏所謂無驚動意,有周遮跡,卽向日渠輩之本色,而乃反勒加於人,肆口憤薄,如或自反,能不愧心。所可笑者,渠於庭請徑罷時,稍有自拔之意,而及今爲凶黨所驅使,乃爲此乘機陷人之計,眞所謂纔登雪嶺,旋陷墨池者也。雖然,臣等旣被其無限構誣,所當詣臺自列,而臣濟,賤疾方劇,末由自力,臣明誼,辭疏還入之後,尙未承批,拘於格例,不敢詣臺,連以擬律不審之嫌,逆宦請鞫之意,露章陳暴,而喉司終始退却,情勢於此,一倍窮蹙,玆敢聯名仰籲於靜攝之中。伏乞聖明,亟遞臣等之職,以謝人言,以安賤分,不勝幸甚云云。
傳于柳重茂曰,處分已定,此等疏章,還出給。
修撰沈珙疏曰,伏以,臣於昨者,隨諸臣之後,仰陳凶逆輩討罪之請,卽蒙兪允矣。今聞物議譁然,以爲逆而不鞫,有違法意,三司之直請處斷,謂之失體。臣之本意,蓋謂此輩負犯,已著於春宮筵話·慈聖諺敎,則其窮兇情節,不待鞫,而彰露無餘,故果以亟正邦刑,爲請矣。今之外議如此,兩司諸臣,相繼引避,臣亦安敢獨爲晏然乎?伏乞聖明,亟允兩司之請,仍治臣擬律不審之失,公私不勝幸甚云云。
校理尹㝚疏曰,伏以,臣積違召命,尙靳例罷,尋常惶懍,罔知攸措。日昨伏聞國有非常之變,區區廉義,有不暇顧,顚倒詣闕,敢隨諸臣之後,獲近咫尺之天,凶孽請罪之啓,次第蒙兪,可以見聖上處分之嚴,可以慰東宮不安之心。其爲宗社臣民無疆之福,爲如何哉?臣於館職,固已自畫,則雖緣事會,黽勉暫出,因仍蹲據,豈臣素志,非不知禁直久曠,事體未安,而情勢所迫,迸出禁門,略具短章,仰請譴何矣,喉司退却,登徹無路,臣之情地至此,益復窮蹙矣。此際,又因本館草記,天牌降臨,不得祗詣,坐犯違傲,而只推之命,出於格外,聖恩愈隆,惶感靡容,臣之進退,可謂維谷矣。且臣追聞物議,則以昨日論啓,不請設鞫,而直請正刑,大加非斥,臣亦參啓中一人耳。誠不勝瞿然悚縮之至,臣之本意以爲,此輩窮凶情節,已著於儲宮筵話·東朝諺敎,固無待於鞫問,而妖腰亂領,不宜一刻偃息於覆載之間,故乃與諸臣,直請正法矣。今者物論如此,臣之論事,不審之失著矣,臣安得晏然而已乎?伏乞聖明,亟允兩司之請,仍治臣罪,以謝人言,以安微分,不勝萬幸云云。
掌令鄭雲柱疏曰,伏以,臣重遭臺章,醜詆層加,辭疏見却,踪地益蹙。日昨大臣·三司請對之擧,事係非常,臣不敢顧恤情勢,蒼黃詣闕,冒沒出肅,仍參合啓及所懷書陳之列,兪音遄降,處分克正,竊不勝其欽仰感歎,而在臣私義,則一出祗命,而廉隅都喪,臣復何顔有一刻仍冒之計哉?臣方治疏自劾之際,追聞物議,則以合啓中罪人等,直請正刑,大以爲非,參啓諸臣,一併引避,臣亦合啓中一人也。臣於此,益增瞿然之至,顧臣以被彈屛伏之蹤,全昧物情之如何,徒知妖孽之難貸,泛然隨參於諸臺之後,則擬律乖當之失,臣亦難免。揆諸臺體,宜卽自列,而臣之情地,異於他人,日者暫出,祇爲少伸分義,非敢晏然以臺官自處,則抗顔詣臺,於義不可。玆敢略具短疏,仰請譴罷,伏願聖明,亟削臣職,一以治論事之誤,以謝物議,一以治冒出之失,以礪廉隅,不勝幸甚云云。
司書權益寬疏曰,伏以臣,猥以無似,職忝宮僚,持被之夜,忽承非常之徽旨,臣驚怖震悸,不省攸處,今至屢日,輒覺寢夢之猶驚也。噫嘻痛矣,賊豎變亂,春宮不安,將有出閤辭位之擧,咫尺离筵,面承此敎,臣五內崩迫,七情糜潰,直欲手搏凶賊,誓不與頃刻同天也。顧念致討正法,卽攸司一擧措之事,而我儲君,若出閤外一步地,則國本便卽搖矣,國本一搖,則宗社亦隨而亡矣。臣民之罔極,尤復如何?臣故苦口抆血,縷縷仰達,而首陳逆豎通天之罪,出言于外廷,自當登時正法,繼陳儲副之位,卽國本也。自古居此位,而雖或遭至難處之勢,未嘗有出閤外辭位之擧。一出閤外,國本搖,而宗社必危。以此反復開陳,少寢出閤之擧,暫緩辭位之疏而後,始敢退出,而仍卽走報于大臣,飛傳于三司,半夜咸造,叩閤陳請,不移時而處分卽降,妖賊就囚,顧臣職分之所當爲者,不過如斯焉耳。今聞李箕翊等疏,乃反極意詆斥,遣辭絶悖,至咎臣等,以不稟大朝,直斥以少無驚動之意,甚矣,何其言之危且鐕也?噫,徽旨之迅報外朝,諸宰之驟詣闕廷,特是晷刻之間,而卽除交亂之賊,已慰春邸之心,則臣未知外此,而別有何他道理也。不分事實之如何,惟事捃摭抑勒,爲臣之大案,誠非常情之所及也。中夜倉卒之際,周旋上下之間,苦心血忱,可質神明,而況离明所照,本末畢燭,臣何敢誣也?伊日上下問答,備載於春坊日錄,若一按覆,人必曉然,而只緣夜間飛報之語,旣未詳備,外間傳說之辭,易於舛訛,爲此輩求罪之資斧,良可笑也,亦何足多辨也哉?目今聖斷赫然,逆豎駢首,兩宮之間,益見慈孝之無間,則處分之嚴正,星海之輝潤,孰不欽仰頌祝,而顧臣一經事變,被人厚誣,豈可以其言之謬悖爲諉,而晏然於職次乎?伏願聖明,亟命鐫削臣職名,仍命選部,勿復檢擧,俾之避遠其鋒鏑,以卒天地生成之澤,不勝大願云云。
輔德金東弼疏曰,伏以國家不幸,兇孽出於閹豎,有惎間宮闈之變,臣於是日,適直本院,忽承春宮邸下非常之敎,神驚膽掉,罔知攸措,敢與院僚,交陳討罪處變之義,苦口力爭,得寢出閤之擧,走報外廷,獲準討逆之請矣。乃者李箕翊等之疏,出於意外,變幻事實,摘抉文字,其所構誣,罔有紀極,臣看來駭怕,毛骨俱竦。噫,彼雖急於陷人,而獨不畏天日之在上耶?夫宮闈間一時匪怒之敎,固非外人所當聞,故果以起敬起孝,從容善處,勿使外人而知之之意,仰勉焉。狐鼠輩從中交亂之罪,不容一刻而緩討,故復以亟付有司,明正典刑,以洩神人之憤之意,仰對焉。此其道理竝行而不悖,及夫退出之後,則夜已三鼓矣。遂卽急通諸臣,留門請入,登稟大朝,幸遂正法之請,處分之降,只在俄頃,倉卒周旋,可幸無罪,有何一毫近似於箕翊等言哉?蓋幽隱闇昧之事,容可疑似而構罪,此則達辭徽答,俱在於本院日記,一按可覆,臣雖不縷縷自明,而有罪無罪,徽鑑孔昭,焉可誣也?且今在廷之臣,莫非我春邸之臣子,則爲春邸討罪之義,何獨箕翊輩知之,而所以張膽扼腕,乘機跳踉者,不過欲售其眩亂危動之術耳。其爲計,吁亦險且慘矣。臣治疏將上之際,伏聞黃一夏之疏,復襲箕翊之餘套,乃以不使外人知之等說,論斥非常,指意叵測。噫,逆豎之事,臣之達辭,旣曰,亟稟大朝,出付攸司,明正典刑,則反欲使外人不知云者,其可成說乎?此則雖三尺童子,決知其語脈之所歸,臣不欲多辨也。仰惟聖明,堲讒見晛之消,不待終日,而在臣情勢,則決無復仄榮塗之望。伏乞天地父母,亟命鐫削臣職,俾臣得以退伏田廬,避遠於蜮弩之鋒,不勝萬幸云云。
獻納李明誼疏曰,伏以,臣本以庸碌之姿,猥承特除之命。自顧慙恧,實難堪承,而新當改紀,臺閣殆空,凶賊容息,懲討宜急,臣不暇他顧,黽勉供職,而數日詣臺,釁尤百出,言議拙澁,誠意淺薄,不能見信於君父,意在激揚,則疑之以擊戰,請覈罪魁,則責之以延拖。臣誠惶隕抑塞,置身無地,誠無顔面復玷臺端,引避退待,處置請出,召牌踵臨,未免坐違。只推之命,又出格外,臣一倍悚縮,宜卽趨承,而所患眼病,積年沈痼之餘,近緣觸風,十分增劇,兩眥浮高,赤腫爛眩,不能開睫,閉戶叫苦,若不及時調治,實有失明之慮,玆不得不日尋長單,以冀遞免矣。卽伏見掌令鄭雲柱,正言權頀之疏,則以銓長論啓中語,侵攻詆斥,不遺餘力,臣不勝駭然,繼以一哂也。夫凶黨秉政之日,惟彼一番人,無不擯斥,而獨乃嵬然得參於本館之錄,自中之議,亦以爲非,則投合之目,烏得免乎?至於名義之云,可謂不自反矣。若以事往代謝,歲月頗久,人或有以恕之,則可矣,乃反謂仰不媿俯不怍,自處以粹然無瑕之地,其亦妄矣。噫,承望效尤,是何等醜悖之目,而不少留難,勒加諸人,以爲脅持之計。反詈之言,雖無足怪,而獨不畏公議之所在,人心之不誣乎?臣雖疲劣,不欲與之一一較辨也。臣旣以聯啓中人,酷被其斥,則不可晏然於臺次,而賤疾方苦,末由詣臺自列,玆將情病難强之狀,疾聲仰籲於嚴廬之下。伏乞聖明,亟遞臣職,以謝人言,以便調息,不勝幸甚云云。
答曰,省疏具悉。處分已定,爾等勿辭察職。
禮曹判書李肇疏曰,伏以,臣伏見正言徐宗厦之疏,以爲,近日金吾査處,何等重事,而前後按治之臣,相繼引嫌,一向撕捱,連事違牌,不念公體,宜加警責,聖批亦諭以另加警責。臣於是,不勝惶悚震慄之至,臺疏旣請警責,罪名未勘之前,宜不敢有所控籲,而天牌繼降,促臣劃卽擧行,臣旣不得應命,又不敢泯默,敢此冒死陳懇。伏惟聖明,俯垂諒察,臣之向者所遭諸臣勘處斥黜之請,聲罪至深,其疏留中,未有處分,本府郞官,以重囚之徑斃,至於拿問。臣以其時堂上,不可自按其罪,此等嫌礙,已難復入金吾,而況且李重協等鞫問之獄,其所覈問者,亦是論臣之言,臣不可參涉其事,向日初拜金吾,未及陳疏辭免,鞫獄再出,事體嚴急,不得冒出參鞫,而餘外査按,不敢參涉,鞫事旣畢之後,卽陳辭本,未得承批,縮伏多日,臣之前後不敢當金吾之議讞,實出於不得已。其所嫌避,初非强引,一向撕捱,亦出廉義。不然,則獄事公體之重,臣豈不知,而妄犯違慢之科,自速難逭之誅哉?李台佐,與臣同其所遭,而差輕,金演不過引連姻之嫌,皆蒙勉副,其辭他固無論,只此一事,在臣亦爲應遞之端,決不可獨爲仍冒,昨者恩批之下,嚴召又降,又不得祗承,臣罪尤萬萬矣。且纂修之任,事體自別,有非刪節之比,臣以不學無文,決無堪任之望,玆敢披瀝,冒瀆於宸嚴之下。伏乞諒臣應避之嫌,察臣難進之勢,亟賜先遞臣金吾之任,仍將臣本職及史局兼帶,悉行鐫免。且治臣違逋之罪,以肅朝綱,以謝臺言,不勝幸甚云云。
吏曹判書李肇疏曰,伏以臣之情勢,萬萬臲卼,日昨再入辭本,批旨未下,方此縮伏竢罪,千萬夢想之外,又移銓部長官之任,三日之間,天牌狎至,臣誠震惶抑塞,益不知所以自措也。前疏尙未得處分,又此控籲,極知煩猥,而嚴召繼降,促臣出仕,而不得趨承,又不敢一向泯默,復此冒死陳懇,仰冀諒察焉。夫冢宰之職,爲六卿首,銓衡人物,進退百官,其位望之隆·責任之重,有非人人所宜僥冒。況今朝象泮渙,物情難平,乃以如臣疎迂者,齟齬於其間,人之臧否,何以鑑別,才之淹滯,何以振拔?恢張激揚,已難得中,酸鹹甘苦,又難其適,則臣之去就,自量已審,仍念臣通籍以來,偏荷兩朝翦拂之恩,前後歷敭,輒居人先,名位太濫,涯分已溢,夙宵懍懍,如負重辜,非不欲力辭名塗,以全微尙,而遲回淟涊,以至于今,內省自愧,人謂斯何?且此銓地,近來爲一傾奪之場,一入其中,鮮有得免,至若長席,責任尤重,又爲世嚆矢,臣何得不戒覆轍,躬駕而蹈之?反復思惟,終難冒出。且臣又有必不可進之端,臣之所帶金吾兼任,同進所遭之諸僚,一併遞改,而臣獨仍據,必無是理,廉義所在,一倍危蹙,且臣又叨經筵兼任,如臣賤品,學識滅裂,左右兜攬,身兼數器,若此官方之淆濫,必致物議之嗤點。伏乞聖慈,察臣人器之不稱,諒臣情懇之危迫,將臣新授本職及兼帶諸任,併賜遞免,以重公器,以安私分,不勝幸甚云云。答曰,省疏具悉。疏辭至此,金吾之任許遞,卿其勿辭,從速行公。
敎京畿監司朴泰恒書,王若曰,方岳掌一面之旬宣,孰非重寄,畿輔作八路之根本,尤難其人。惟平時猶尙然,矧今日之孔棘,天降巨割?深山窮谷,在普痛之中,歲比大侵,蔀屋荒村,有多瘠之歎。山陵之役甫訖,民未息肩,使星之行相仍,官亦殫力,雖供賦之已減,奈賙賑之無方。拊摩惠鮮,必藉老成寬仁之政,勞未安集,宜付器局周便之人,玆當分鉞之辰,益切愼簡之念。惟卿,簪組奕世,標望傾朝,號以溫醇,而有招不來,麾不去之守,恥於苛細,而有利於國·便於民之才。先朝特恩,在春坊而渙及老之典,中歲華選,廻燕路而擢長諫之官。按東南一二藩,績已著於宣化,處江湖七八載,髮益白於憂時,日者章疏之間,益見忠愛之篤。顧甸服分憂共理之責,無踰老臣,在人主察能任官之規,宜甄宿望,掄簡雖由於公擧,眷注寔出於予心。玆授卿以京畿觀察使·兼兵馬水軍節度使·巡察使·開城府留守·江華府留守。卿其益勉令猷,毋負寵命,問民疾苦,如恫瘝之在躬,宣上德音,與春和而布澤。畿內之失稔皆酷,固無彼此之殊,漢北之被災尤偏,宜察緩急之勢。若捄焚拯溺,活我凋瘵之氓,而黜幽陟明,任卿澄淸之政,顧稟節自有常典,有變通毋憚條陳。矧兼松江之居留,責任尤重,毋忽桑土之籌策,保釐益勤。卿其欽哉,予且召矣。於戲,虛卿月之峻秩,方須通才,輟樞密之嘉謨,思救一路。平生志操,知有國耳之一心,老去誠忠,毋替方面之重委。故玆敎示,想宜知悉。知製敎李廷濟製進
上在昌慶宮。停常參·經筵。
下直,伊川府使梁聖揆,原州牧使權世恒,平康縣監李德壽。
金始慶,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管申翊夏,以捕盜大將,本廳坐起晝仕進去之意,敢啓。傳曰,知道。
兵曹口傳政事,以李正臣爲副司直。
柳重茂啓曰,吏曹判書李肇,昨已承牌出肅矣。諸窠差出,不可徐緩,都承旨改差之代,亦宜趁講坐,差出政官,卽爲牌招開政,何如?傳曰,允。
又以兵曹言啓曰,去正月朔各廳堂下武臣等試射,當爲設行,而連因有故,未及擧行,今已踰月,不得爲之之意,敢啓。傳曰,允。
又以禮曹言啓曰,卽接忠義廳所報,則庭試時各陵殿參奉試暇之代,例以付祿忠義二十員差送,而許多假官,決難推移云。其不足之代,依前例,以三醫司差送之意,分付,何如?傳曰,允。
又以承文院都提調言啓曰,院寫字官慶啓昌·趙完碩在喪,代肄習金龜瑞·金淑九陞實,依例付軍職,冠帶常仕,肄習身死,移他司及陞實有闕,本學生方大振·田厚植·鄭守恭·田萬壽·姜時哲·李弼弘·方泰崙·崔壽聃·崔壽翕·李挺標·洪老星·洪得範·鄭晩禧等,屬于本院,使之日新鍊業,何如?傳曰,允。
又以禁衛營言啓曰,新造旗麾祭,今二月初四日子時,神武門後放砲大吹打設行之意,敢啓。傳曰,知道。
金始慶,以刑曹言啓曰,觀察使·節度使,當爲議薦,而判書臣李台佐在外未肅拜,限內不得爲之之意,敢啓。傳曰,知道。
柳重茂,以奉常寺提調言啓曰,本寺主簿張世文,當此祭享多事之時,旣不受由,任自下鄕,殊極可駭,主簿張世文汰去,何如?傳曰,允。
又以司饔院都提調言啓曰,頃因前鷹師掌務郭自潤上言,鷹師都中添入之意,覆啓,允下矣。渠之上言內所稱功勞,元無可考文跡,其他措語,亦涉猥濫,當初添入,未知何如,而原來鷹師貢物之十二排朔,已爲不易之定式。十二之外,添附剩外之人,則非但所食之物,無可出處,欲分他人之食,則其冤甚大,旣無所食之物,而徒應國役,實非支堪之道,添附之路,若不嚴加防禁,則日後願屬,必有紛紜難支之弊,所謂郭自潤添入都中一款,姑爲安徐,使之勿爲應役,何如?傳曰,允。
又以司僕寺言啓曰,兼內乘李思周,以禁軍將,明陵擧動時,當爲領軍侍衛,勢難兼察,內乘之任改差,其代,卽爲口傳差出,何如?傳曰,允。
又以訓鍊都監言啓曰,長陵有虎患,故發遣將校,率領砲手,使之捕捉矣。卽接將校手本,則陵內外山麓諸處,累日搜覓,而終無虎跡云。當此春寒,許多軍兵之露處,非但可慮,園陵幸行,期日漸近,亦不可一向滯留,今姑撤還之意,敢啓。傳曰,允。
又啓曰,京兆堂上,俱不行公,非但詞訟之積滯,陵幸時導駕之員,將無以推移,判尹金錫衍,左尹黃一夏,竝卽牌招,何如?傳曰,允。
以江原監司呂必容,三陟居良人金貴業妻金召史一胎三男,事係非常事狀啓,傳于柳重茂曰,令本道米布題給。
柳重茂啓曰,頃者咸陽幼學盧世梓爲名人,來呈疏槪,而以請治命均無君犯分之罪及倖相忘君護逆之罪爲言,伊日在院之同僚,退却不捧,則無辭退去矣。今又來呈,而略刪文字,添入請罪喉院之語,其所謂倖相,不知指爲誰某,而以疏槪見之,可知其專出於壞亂朝廷之計,誠極痛惡。此等疏章,固當卽爲退却,而彼以阻搪爲言,不得不仰稟後不捧之意,敢啓。傳曰,知道。
又啓曰,右副承旨金始慶,同副承旨沈樘,以見斥於盧世梓,引以爲嫌,陳疏出去。原疏纔已退却,而當此多事之時,臣獨在院,伴直無人,事多苟艱。右副承旨金始慶,同副承旨沈樘竝卽牌招,何如?傳曰,允。
又啓曰,咸鏡監司韓世良連違召命。蓋以黃一夏之疏,爲不安也。黃一夏之疏,昨已有還給之命,則今無可引之嫌,遠地夫馬之留滯飢餒,亦甚可慮,卽爲牌招,何如?傳曰,允。
又啓曰,今壬寅年年例守令薦擧單子一百三十六張,邊將薦擧單子一百十五張捧入,而其中應薦不薦人員,令該曹察處,何如?傳曰,允。
又以工曹言啓曰,觀察使·節度使薦首堂上,方在陳疏,未承下批,限內不得爲之之意,敢啓。傳曰,知道。
又以司僕寺言啓曰,今此明陵擧動敎是時,入把馬,依例別單書入,而其中驛馬,則令兵曹,依前例知委各驛,使之直爲入把。曾前擧動時,道路高峻不平之處,則替用人夫,已有前例,而今此沙峴新路·碌磻峴·蜂峴俱是險處,亦依此例,臨時啓稟,一體替用人夫,宜當,以此擧行,何如?傳曰,允。
又以戶曹言啓曰,故瀛昌君沈,崇陵守陵官時恩賜田結,尙未準受矣。全羅道沃溝縣數外官屯畓九十一負三束,自本家望呈願受,依例折給,何如?傳曰,允。
又以戶曹言啓曰,醫官李燁,王大妃殿痘患平復後,恩賜田結,尙未準受矣。慶尙道安東府數外官屯田九十七負七束,畓八負四束,望呈願受,依例折給,何如?傳曰,允。
又以兵曹言啓曰,今此陵幸時,本曹郞官,各有所掌,不可不備員,而佐郞李台徵居中之代,令該曹,以無故在京人,卽爲差出,以爲進參之地,何如?傳曰,允。
有政。吏批,判書李肇進,參判金一鏡進,參議未差,右承旨柳重茂進。兵批,判書李光佐進,參判尹就商病,參議柳鳳徵進,參知未差,右承旨柳重茂進。
吏批啓曰,本曹參議及大司成·玉堂闕員,今當差出,而擬望之人乏少,外任竝擬,何如?傳曰,允。
以金興慶爲都承旨,李台佐爲禮曹判書,李師尙·金一鏡爲知義禁,李光佐爲藝文提學,金一鏡爲同春秋,金一鏡爲同經筵,李台佐爲知經筵,趙泰億爲同成均,李眞儒爲吏曹參議,洪萬遇爲吏曹佐郞,趙泰億爲大司成,李正臣爲刑曹參判,徐命均爲兵曹參知,黃懰爲司藝,李廷濟爲校理,崔昌億爲工曹正郞,李錫祿爲戶曹佐郞,鄭錫範爲司饔奉事,趙泰億爲弘文提學,李眞望爲副提學,金一鏡爲觀象監提調,魚有龜爲掌樂提調,李正臣爲掌苑提調,金一鏡爲司宰提調,柳鳳輝爲平市提調,姜世胤爲兵曹佐郞,鄭道元爲竹山府使,李萬休爲漣川縣監,金東鼎爲永徽殿參奉,尹審爲靖陵參奉,尹得衡爲康陵參奉,洪重耉爲寧陵參奉,李日躋爲厚陵參奉,趙壽彬爲永昭殿參奉,沈得行爲章陵參奉,尹聖和爲宣陵參奉,南紀明爲獻陵參奉,朴師悌爲慶基殿參奉,南鶴齡爲南部參奉,柳晉禎爲北部參奉,文德謙爲奉常主簿,沈珙爲吏曹佐郞。
兵批啓曰,南兵使今當差出,而擬望之人乏少,他道水使竝擬,何如?傳曰,允。
又啓曰,訓鍊院正今當差出,而前日擬望之人,皆在外任,外任竝擬,何如?傳曰,允。
又啓曰,訓鍊院無行公堂上,知訓鍊事,今當差出,而當品中擬望之人乏少,依前例從二品中,守知事差出,何如?傳曰,允。
又啓曰,同知中樞府事黃汝霖,方在咸鏡北道慶源地,聞老病奄奄,決無上來之望云。五衛將姜泰相,身病甚重,連呈辭狀,本所輪直苟簡,今姑改差,何如?傳曰,允。
以金始煥爲副摠管,韓聖欽爲內禁將,李慶祉爲淸州營將,申命仁爲南兵使,金重器爲知訓鍊,李復淵爲訓鍊正,沈瑎爲五衛將,禹之儉爲同知,權珪爲副司直。
柳重茂,以戶曹言啓曰,去丙申二月日經理廳料販次,本曹銀一萬兩請得,而其中一千六百餘兩,則以白綿紙添價及生銅價計除,其餘銀八千四百八十三兩零,尙未推尋,卽今本曹經費匱竭,各樣給價,無以充給,貢人等逐日呼訴,事多切悶,經理一款,旣罷廳號,別無料販之擧,前日貸下銀子,不可不及今推還,以爲切急需用之地,以此分付該廳,使之斯速移送,何如?傳曰,允。
沈樘,以備邊司言啓曰,本司武郞廳金相璧,奔走勤仕,已滿十五朔。依例六品遷轉,或守令除授事,捧承傳施行,何如?傳曰,允。
又以備邊司言啓曰,統制使李壽民狀啓以爲,兩南舟師春操合設,已有定式,而沿海各邑,方爲設賑,此時行操,實涉難便,設行當否,請令廟堂稟旨分付,而三南水陸操,已因年荒,啓稟停止,則舟師合操,尤不當設行,以此分付,何如?傳曰,允。
又以兵曹言啓曰,自前陵幸時,交龍旗差備馬,預爲調習矣。今亦依前例,旗與竹出郊外試習之意,敢啓。傳曰,知道。
持平趙遠命,正言金濰啓曰,請絶島圍籬安置罪人金昌集·李頤命,竝按律處斷,李健命,則待其竣事回還,一體勘律,珍島安置罪人趙泰采,減死,濟州圍籬安置。答曰,亟停勿煩。
持平趙遠命啓曰,請亟寢聖復發配之命,嚴刑鞫問。啓辭同前請金雲澤遠竄,金民澤·祖澤·李器之,主簿李天紀·趙洽·李德峻·李崇祚·李正植·尹休耕·邢儀賓·趙松·金盛節·李秀節·錢仁佐·安龜瑞等,竝命邊遠定配,卽日押送,以絶禍根。啓辭同前請司果李亨益遠竄,朴弼正門外黜送。啓辭同前答曰,勿煩。
正言金濰啓曰,請前後合啓發論臺官遠竄,連啓,隨參諸人削奪官爵。啓辭同前請亟寢趙聖復發配之命,仍前設鞫,嚴刑究問。啓辭同前請當該同知·成均大司成,竝命遠竄。啓辭同前請特寢朴致遠等原情定罪之命,亟令金吾,仍前判付,嚴加覈問。啓辭同前佐幕之職,旣兼外臺,且管試事,其不可人人濫授也,決矣。忠淸都事白時光,前秋掌試之際,取舍立落,一循私囑,道內之人,傳說狼藉,其他鄙瑣可駭之事,不一而足。如此之人,不可置之幕官之列,請忠淸都事白時光罷職。蔭仕初選,乃是字牧之階,則其不可不擇差也,明矣。莊陵參奉禹世準,西部參奉朴光世,康陵參奉朴斗益,或起寒微,或多釁謗,而趨附權門,濫通仕籍,物情爲駭,久而未已,請竝命汰去。答曰,勿煩。
獻納李明誼啓曰,臣於頃日,被人醜詆,情勢危苦,累陳辭章,冀蒙鐫遞。待批許久間,因國有變故,一再登對,旋拘格例,一味縮伏,方切惶隕悶蹙之際,恩批忽降,諭以勿辭,嚴召踵臨,促臣察任,臣感激恩私,怵畏分義,不得不隨牌祗詣,而顧此情跡,實無冒出之勢。且本院方有合啓臺官論罪之啓,伊時臺臣洪龍祚,卽臣之從妹婿也,在法自有應避之嫌,其何可參涉於請罪之論乎?此啓未收殺之前,不敢詣臺,臺例卽然,當此國家多事,臺僚不備之日,不宜任其虛帶,作一冗官,其不可一刻仍冒於臺次也,決矣,請命遞斥臣職。答曰,勿辭。
沈樘啓曰,獻納李明誼,再啓煩瀆,退待物論矣。傳曰,知道。
又啓曰,今此陵幸時,騎軍洗馬,當於明日擧行,而一提調趙泰耉,身病方重,二提調沈檀,本職尙未肅謝,二提調沈檀,待明朝牌招,以爲趁卽擧行之地,何如?傳曰,允。
上在昌德宮。停常參·經筵。
下直,黃海兵使趙世望,襄陽府使蔡彭胤,錦山郡守李宇夏,文義縣監趙以進。
右承旨柳重茂,以弘文館言啓曰,本館番直之苟艱,未有甚於近日。臣廷濟,與副修撰臣沈珙,上下番入直矣。昨日政沈珙移拜銓郞,下番將未免闕直,而應敎金東弼,校理尹㝚,疏批未下,新除授副提學李眞望,拘於館規,不得請牌,更無推移入直之員。令政院稟旨變通,何如?傳曰,允。
又啓曰,玉堂新薦,斯速爲之事,已有成命,而以無長官之故,尙未擧行,事極未安,副提學李眞望,卽爲牌招察任,何如?傳曰,允。
以副提學李眞望牌招不進罷職傳旨,傳于右承旨柳重茂曰,推考傳旨捧入。
同副承旨沈樘啓曰,副提學李眞望,旣有只推之命,更爲牌招察任,何如?傳曰,允。
左副承旨朴彙登三度呈辭。傳曰,還出給。
柳重茂啓曰,左承旨南就明,右副承旨金始慶,俱以病不爲仕進,臣重茂,只與同副承旨臣沈樘伴直,出納之際,苟簡莫甚。左副承旨朴彙登,三度呈辭,有還給之命,左承旨南就明,拘於廳規,雖不得請牌,左副承旨朴彙登,右副承旨金始慶,竝牌招察任,何如?傳曰,允。
以右副承旨金始慶牌不進罷職傳旨,傳于柳重茂曰,推考傳旨捧入。
柳重茂啓曰,新除授行都承旨金興慶,時在忠淸道海美地,斯速乘馹上來事,下諭,何如?傳曰,允。
又啓曰,陵幸時親祭祭文,大提學例爲製進,而卽今大提學未差。無大提學,則以提學製進,亦有前例,使藝文提學李光佐製進,何如?傳曰,允。
右承旨柳重茂啓曰,全羅監司李㙫,除拜累日,尙不出肅,本道曠務,殊涉可慮,夫馬久滯,亦甚有弊。卽爲牌招,何如?傳曰,允。
又啓曰,山陵幸行已迫,畿邑守令,不可不趁速赴任,責應凡事,新除授竹山府使鄭道元,漣川縣監李萬休,卽爲赴任之意,分付,而金浦郡守李瑞泰,諫院則旣已署經,憲府以臺諫不備,尙未署經,新昌亦以湖西災邑,因道臣啓聞,變通差出,而縣監梁聖時,亦已署經於諫院,而憲府則尙未署經云。掌令鄭雲柱·李濟,竝卽牌招,開坐署經,畿邑守令,則今日內使之辭朝,何如?傳曰,允。
以掌令李濟牌不進罷職傳旨,傳于沈樘曰,推考傳旨捧入。
柳重茂啓曰,翰林取才,大臣以明日出令,藝文館當爲進參,而提學李光佐,尙未出肅,都承旨金興慶在外,將不得開坐云。提學李光佐,卽爲牌招察任,何如?傳曰,允。
沈樘啓曰,藝文提學李光佐,牌招不進,推考傳旨,今方捧入,而明日翰林取才時,藝文館無進參之員。提學李光佐更爲牌招,何如?傳曰,允。
又啓曰,藝文提學李光佐,副提學李眞望牌招事,啓辭允下,而今已日暮,明日待開門出牌之意,敢啓。傳曰,知道。
柳重茂啓曰,以金浦郡守李瑞泰,新昌縣監梁聖時署經事,掌令李濟·鄭雲柱竝請牌招矣。李濟則違牌不進,鄭雲柱陳疏到院,將不得開坐署經,而守令赴任,一時爲急,在前如此之時,或有一司未署經守令發送之規,何以爲之?敢稟。傳曰,發送,宜矣。
左副承旨朴彙登,以訓鍊都監言啓曰,都監千摠韓聖欽,昨日政,移拜禁軍將矣。凡武臣,自兵曹先拜禁軍將,則都監勿爲移差於將官,都監先差將官,則勿爲移差於禁軍將事,曾已定奪矣。今此韓聖欽,依前定奪,禁軍將改差,使之仍察千摠之任,何如?傳曰,允。
沈樘啓曰,奉敎呂善長,自鄕纔已上來云,待明朝牌招察任,何如?傳曰,允。
又以忠勳府言啓曰,本府書寫忠義衛趙箕福有頉,代忠義衛尹濤差下,依例假郞廳稱號,何如?傳曰,允。
持平趙遠命,正言金濰啓曰,春秋之法,貳則爲逆,將則必誅。爲人臣子,而苟或干犯於此,則其不可一日容息於覆載之間者,決矣。惟彼四大臣者,內懷將心,貳於吾君,不臣之志,一箚孔彰,無君之惡,萬目難掩,罪通于天,寧有一毫容貸之理乎?惟我聖上,嗣無疆大曆服,先王之所投遺,皇天之所付畀,宗社生靈之托,擔在殿下一身之上,殿下尙不容自私其身,遽爾就閑。今日廷臣,苟有一分北面於殿下之心者,顧安敢乘機助成,如恐不及哉?噫,聚首綢繆,設心陰兇,先嗾賊復,遽投凶疏,嘗試之謀潛售,侮慢之意益肆。及夫非常之敎再降,而擧國臣民,遑遑崩迫,而抑獨何心,黽勉庭籲,塞責而止,無將之誅,固已難逃,而聯名上箚,請擧節目,是豈人臣所敢萌于心,而發諸口者哉?噫,易曰,履霜堅氷至。彼四凶之視天畫地,揣摩醞釀,非一朝一夕之故也。竊弄太阿,蔑視君父,腹心羽翼,排布密地,左右前後,罔非私人,愚弄脅迫,罔有紀極,使我殿下,無所措手,危苦迫隘,寧欲脫屣千乘,苟論情狀,竭海罄竹,流書難盡。試以著見者言之,昌集曾在丁酉,沮遏告廟之議,防塞迎勅之擧。惟恐其事體嚴重,國本難動,志意所在,昭然可見,則其脅制君父,擅弄威福之狀,固不可殫論。頤命兇猾之性,陰秘之迹,浮於師命,密於健命。及其獨對之日,請招諸相,欲詢可否,其心所在,路人亦知,畢竟魚肉,臣固自知之語,至發於章奏,與殿下不可兩立之狀,亦所自知,爲計日甚,蓋以此也。健命賦性奸毒,處心闇忒,首尾排張,締構陰謀,與昌集,一而二,二而一者也。及其最初備忘之降,家在禁門咫尺之地,略無驚動之意,聞人先入,始乃黽勉赴闕,徘徊觀望,不卽請對,乃復恚恨於備旨之請收,移鋒急擊,嫌惡於章牘之登徹,請塞言路,其將心逆節,尤爲昭著矣。噫,彼輩陰蓄異志,凡幾年矣。朝夕之所謀畫,無非操切上躬,日夜之所經營,無非動搖天位,國人之知有向日事,久矣,而梟獍之黨,當閽吠狺,願忠之言,無路上陳,今幸天啓上衷,廓揮乾斷,處分大明,朝著肅淸,栫棘之請,卽賜準許者,蓋可見我聖上懲惡之典,而三尺至嚴,萬口愈喧。凡今日環域數千里含生之類,決不與此賊,共戴一天,日昨臣等加律之請,蓋出於循國人欲殺之心,體聖人沐浴之義,而聖批乃以皆是先朝舊臣,加律之請,殊未得當爲敎,臣等之惑,於此益甚。嗚呼,我先王所以覆以厚恩,畀以大位者,政使追其殊遇,報於今日,而其所以忘恩背德,恣爲兇逆,乃至於此,則此乃先朝之罪人,非殿下所得以私者也。臣等竊伏聞孝廟嗣服之初,首誅自點,亦越明廟卽祚之初,未經公除,而首相李浚慶,請誅先朝倖相沈通源,以我先王好生之德,顯廟舊臣,罪在罔赦,則以法繩之,不少疑難,三聖故事,豈非今日殿下之所當仰法者耶?請絶島圍籬安置罪人金昌集·李頤命,竝按律處斷,李健命,則待其竣事回還,一體勘律。至於趙泰采,則本以患得失之鄙夫,乘機俯仰,首尾和應,附麗三凶,箚請節目之講定,離合倏忽,爛熳同歸,其爲情狀,萬萬切痛,而旣未久秉勻軸,其所包藏禍心,釀成陰機者,比諸三凶,猶有首從之別,而仍處善地,失之太寬。請珍島圍籬安置罪人趙泰采減死,濟州圍籬安置。答曰,亟停勿煩。
持平趙遠命啓曰,賊臣聖復,投進一疏,啓發聯箚,使聖上不得安其位,情節相貫,手脚難掩,陰受嗾囑之狀,實如泥中之鬪獸,其所負犯,係開宗社。本府之或疏或啓,必以設鞫嚴問爲請者,蓋欲究覈奸情,現發指嗾,聖上之亟許允從,至以務盡詳悉爲敎者,亦出於審覈事情之意,則渠雖有多少自明之言,用計造意,旣已昭著,嚴刑鉤得,一時爲急,再次更推,不爲請刑,可謂失之太寬,而今於議讞判付中,乃以其所陳,不過輕妄,顯示原恕之意,仍令還發配所,致令巨魁漏網,奸狀未究,處分顚倒,輿情駭惑。論以獄體,斷不可置之,請亟寢聖復發配之命,嚴刑鞫問。金雲澤·民澤·祖澤等,以春澤之弟,踵襲凶謀,事情叵測,連蔕巨猾,締交陰邪。與頤命之子器之,春澤之妻娚廣興主簿李天紀,趙頤重之子洽,李立身之孫德峻,李光漢之子崇祚,李行昌之孫正植,尹休耕·邢儀賓·趙松·金盛節·李秀節·錢仁佐·安龜瑞等,結爲心腹。昏夜屯聚,情狀綢繆,或有遠居謫所,而潛蹤往來者,或有身居閫幕,而輦輸錢布者,別庫聚貨,用之如水。國言喧藉,人心疑懼,其中器之,以頤命獨子,不爲隨往配所,落留京第,閉門諱客。與雲澤等,晨夜出沒,行迹陰秘,作爲奸囮,無所不爲,當此更化之初,中外輿情,擧皆鼓舞歡忭,而只以此輩之留在輦下,爲腹心之憂,衆心洶洶,異言沸騰,如此危疑之時,決不可使邪惡之徒,群聚於京國,以貽罔測之憂,請金雲澤遠竄,金民澤·祖澤·李器之,主簿李天紀·趙洽·李德峻·李崇祚·李正植·尹休耕·邢儀賓·趙松·金盛節·李秀節·錢仁佐·安龜瑞等,竝命邊遠定配。卽日押送,以絶禍根,日昨筵臣,論及追報之節,仍有收議之擧,而一種失志之徒,把作奇貨。鄭亨益倡之於前,朴弼正繼之於後,項背相望,出位跳踉,强引先朝,脅制君父,構捏諸臣,罔有紀極。噫,此其意,豈亶在於說情文隆殺之節,陳道理是非之際者耶?夫立廟定號,在殿下追報之道,雖是不容已之擧,而人之意見,固自不一。此輩苟以玆事爲不可,則平說事理,爭難可否,容或然矣,而第其所稱,三年無改,善繼·善述等語,都不襯着,全出抑勒,今日筵臣之所以建白,殿下之所以博詢者,其意若在於復先朝所收之爵號,則無改善述之請,宜先發於朝著之上,必不待此輩之陳疏,而今乃憑藉咆哮,欲爲脅君父誣廷臣之計,吁亦悖且憯矣。至若處分,極其嚴截等語,直是臣子對殿下,不忍提不敢說之言,而此輩乃敢言之容易,略無忌畏者,誠以殿下近日處分,與向日有異。凶險之疏,構誣之章,留中累旬,不賜嚴批,似若有寬緩底意思。故此輩窺測聖意,至發此無君凌逼之語,其罪豈勝言哉?雖以閭巷言之,凡於先故被禍變之家,不忍對子弟而斥言者,蓋以恐傷孝子之心,事體道理,自當如是,而此輩故發此訐揚礙逼之言,少無畏君敬上之義者,抑獨何心哉?君臣之分,截如天地,而將由此輩,而凌夷無餘,不可不嚴加懲礪,以正其罪,而弼正則比諸亨益,亦不無輕重分數之別,請司果鄭亨益遠竄,朴弼正門外黜送。一自宦妾構變,中外震迫,大臣諸臣,奔走驚惶,或對或啓,涕泣陳請,乃蒙乾斷赫臨,夬正其罪,群情釋然,變憂爲歡,而惟彼失志伺釁之徒,毋論有職無職,譁然群起,謂此機之可乘,謂此時之難失。換面投疏,接踵封章,甚至矯誣慈旨,略無忌憚,抑勒構陷,意在嫁禍,其所爲說,如印一本,而若論其尤無良最無據者,則左尹黃一夏之疏,是已,其疏有曰,憑問無階之後,緩緩引避,始請設鞫。又曰,姑令自斃,俾絶盤問。又曰,恐露端緖,意在掩護。又曰,語逼春宮者,不惟懲討之不嚴,乃反崇奬之不暇。噫噫,何其言之至險巧誣,乃至於此耶?此在諸臣疏避,大僚箚本,明白打破,條辨詳盡,今無可以更言者,而其設計陰險,肆意構誣,傾陷朝紳之罪,不可不明加譴斥,懲一礪百。請左尹黃一夏,削奪官爵,門外黜送。答曰,勿煩。
正言金濰啓曰,向者大臣縣道一疏,不過援引古事,自附匡救之義,而兩司合啓,直請削黜,遣辭危險,顯有嫁禍之意,至於頃日庭請旣罷之後,大臣不顧情勢體例之萬萬難强,毅然自奮,走入禁門,爲以死力爭之計者,誠以天位將危,宗社如綴,聖明求助之意,哀痛惻怛,臣子秉彝之心,有不忍暇論他事,則其斷斷血忱,可謂有古大臣風。及其造膝抗言,終至回天,則大小人情,動色相賀,處耳目之任者,乃敢白地捏造,驅之於罔測之科,直請拿鞫,旋又變爲遠竄,其閃倏伸縮之態,姑不暇論,本心之專在不悅於收還備旨者,昭不可掩。陰凶之罪,在所必討,請前後合啓發論臺官遠竄,連啓隨參諸人,削奪官爵。臣以賊臣聖復,設鞫嚴刑究問事,屢次論啓,而聖上尙靳允可,臣不勝悶鬱之至。聖復之疏,導之於前,而四凶之箚,踵進於後,其首尾和應,血脈貫通,受嗾嘗試之狀,萬目難掩,當初臺臣之或疏或啓,請以鞫問者,蓋以此也,而聖批中務盡詳悉爲敎者,亦可見聖意所在也。及其拿來設鞫之後,其所自明之說,無非泛然之語,窘遁之辭,嚴刑鉤得,獄體當然,而再次更推,不卽請刑,已失按獄之道,乃於判付中,以其所陳,不過輕妄爲敎,仍有還配之命,臣竊惑焉。夫受人頤指,謀動天位,何等罪惡,而恕之太寬,不復究問,使密地潛伏,驅使鷹犬之輩,終然漏網,則豈非失刑之大者乎?按法之體,決不當如是。請亟寢趙聖復發配之命,仍前設鞫,嚴刑鉤問。罪人志述,書進所懷,逼辱聖躬,無復有人理,職在師儒者,所當嚴斥之不暇,而其時國子堂上,不但視若尋常,循例捧入,藉重賢關之空堂,措辭啓稟,操切君父,略無忌憚。其無嚴不敬之罪,不可不懲,請當該同知·成均大司成竝命遠竄。臣伏覩前大司諫梁聖揆疏批,遽有朴致遠等,令廟堂原情定罪之敎,喉舌之臣,啓請繳還者,寔出於擧國共公之議,而聖上不賜允許,臣竊不勝訝惑之至。噫,上之用人,下之媒進,不由簡拔之公。若緣幽隱之逕,則其害必至於禍家國,而致喪亡矣。顧今聖明之世,有何髣髴於斯者,而頃者致遠等,侮蔑君父,擠陷忠良,計無所不至,當其庭請徑罷之日,恚怒於大臣之入對,憾恨於聖旨之收還,白地粧撰,恣意構捏,敢以宦妾知名交通締結等語,或啓或箚,自唱自和,以爲誣衊上下,威脅操切之資。其用計之憯毒,遣辭之凶悖,有不可勝誅者矣。及夫更化之初,特降究覈之命者,實出於聖上,痛惡其情狀,嚴懲痛辨,使一國臣民,曉然於處分之明正,則孰不欽仰于此,而諫疏忽發,便成沮撓之端,獄事遷就,久稽懲礪之典,遂使躑躅之徒,傍伺闖發,至如宋相琦,矯誣慈旨而極矣,此莫非致遠等,誣上陷人之罪,不早覈定故也。今若曲加原恕,輕勘罪律,則今日君臣,俱受其誣,終無以辨別,夬雪擧國之憤,而適足爲兇黨藉口之地,其在國體,決不可不嚴究窮覈,以杜亂階。請特寢朴致遠等原情定罪之命,亟令金吾,仍前判付,嚴加覈問,佐幕之職,旣兼外臺,且管試事,其不可人人濫授也,決矣。忠淸都事白時光,前秋掌試之際,取舍立落,一循私囑,道內之人,傳說狼藉,其他鄙瑣可駭之事,不一而足,如此之人,不可置之幕官之列。請忠淸都事白時光罷職。蔭仕初選,乃是字牧之階,則其不可不愼擇也,明矣。莊陵參奉禹世凖,西部參奉朴光世,康陵參奉朴斗益,或起寒微,或多釁謗,而趨附權門,濫通仕籍,物情爲駭,久而未已,請竝命汰去。獻納李明誼,以臣於頃日,被人醜詆,情勢危苦,累陳辭章,冀蒙鐫遞,待批許久,間因國有變故,一再登對,而旋拘格例,一味縮伏,方切惶隕憫蹙之際,恩批忽降,諭以勿辭,嚴召踵臨,促臣察任,臣感激恩私,怵畏分義,不得不隨牌祗詣,而顧此情跡,實無冒出之勢。且本院,方有合啓臺臣論罪之啓,伊日臺臣洪龍祚,卽臣從妹婿也,在法自有應避之嫌,其何可參涉於請罪之論乎?此啓未收殺之前,不敢詣臺,臺例卽然,當此國家多事,臺僚不備之日,不宜任其虛帶,作一冗官,其不可一刻仍冒於臺次也,決矣。引嫌而退,嫌不參啓,勢難仍在,請獻納李明誼遞差。答曰,不允。下款三件事,依啓。
上在昌慶宮。停常參·經筵。
下直,金浦郡守李瑞泰。
朴彙登啓曰,吏曹郞廳來言,臺諫有闕,政事,何以爲之?取稟。傳曰,當日爲之。
又啓曰,左承旨南就明,右承旨柳重茂,右副承旨金始慶,皆病不仕進,臣獨與同副承旨沈樘仕直矣,謂有情勢難安,亦爲出去,出納之際,不成模樣。左承旨南就明,右承旨柳重茂拘於廳規,雖不得循例請牌,而右副承旨金始慶,同副承旨沈樘竝卽牌招察任,何如?傳曰,允。
又啓曰,藝文提學李光佐,牌招不進,推考傳旨,今方捧入,而今日翰林取才時,藝文館無他推移進參之員,更爲牌招,何如?傳曰,允。
又啓曰,陵幸不遠,漢城府當爲導駕,而判尹金錫衍有實病,累違召命,左尹黃一夏被論,右尹李森在外,上來遲速,有未可知,不可無變通之道,何以爲之?敢稟。傳曰,判尹今姑改差。
又啓曰,卽者吏曹郞廳來言,今日爲政事,命下,而判書李肇被斥於臺疏,參判金一鏡病不來,參議李眞儒在外,不得開政云,判書·參判,竝卽牌招,何如?傳曰,允。
又以御營廳言啓曰,前弼善金礪,本廳軍色郞廳,已爲啓下,而時無職名,令該曹,依例付軍職冠帶常仕,何如?傳曰,允。
又以備邊司言啓曰,今日次對,有時急稟定之事,來會賓廳矣。兵曹判書李光佐,工曹判書韓配夏俱以病不來,吏曹判書李肇,參判金一鏡因臺疏被斥,亦未進參,次對將無以備員。且翰林取才,一日爲急,今日出令,必有館閣堂〈上〉與吏曹堂上,而後方可開坐。兵工曹判書·吏曹判書·參判,竝卽牌招,以爲備員入侍之地,仍爲合坐取才,何如?傳曰,允。
傳于朴彙登曰,大臣·備局堂上,引見。
朴彙登啓曰,右副承旨金始慶,同副承旨沈樘牌不進罷職傳旨,纔已捧入矣。臣獨在院,伴直無人,左承旨南就明,右承旨柳重茂所當牌招,而拘於廳規,不得循例請牌,何以爲之?敢稟。傳曰,牌招。
以右副承旨金始慶,同副承旨沈樘,牌不進,罷職傳旨,傳于朴彙登曰,推考傳旨,捧入。
朴彙登啓曰,右副承旨金始慶,同副承旨沈樘旣有只推之命,更爲牌招,何如?傳曰,允。
又啓曰,右副承旨金始慶,同副承旨沈樘牌招事,命下矣。日勢已暮,闕門垂閉,待明朝出牌之意,敢啓。傳曰,知道。
又以侍講院言啓曰,本院兼說書趙顯命入直矣,以親病陳疏徑出,司書未差,說書宋寅明陳疏未承批,下番闕直,非但事體未安,當此日再開筵之時,講官不可不備員。司書有闕之代,今日政,以在京無故人差出,仍卽牌招察任,兼司書洪萬遇,自鄕纔已上來云,兼司書洪萬遇,說書宋寅明,所當卽爲牌招,推移入直,而洪萬遇則縣道陳疏,未及承批,宋寅明則疏批亦未下,不敢循例請牌,何以爲之?敢稟。傳曰,知道。牌招。
又啓曰,兼說書趙顯命,以親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
以右承旨柳重茂,兼司書洪萬遇,說書宋寅明牌不進罷職傳旨,傳于朴彙登曰,推考傳旨,捧入。
朴彙登啓曰,吏曹判書李肇,參判金一鏡,再招不進,推考傳旨,今方捧入矣。所當更爲請牌,而一日三牌,有傷事體,明日·明明日,國忌齋戒相値,何以爲之?敢稟。傳曰,明日牌招開政。
又以兵曹言啓曰,本曹今日,行褒貶開拆坐起,伏見平安道邊將褒貶啓本,則恃寨僉使李之字,書以慶字,乫軒洞權管趙榮瑞之榮字,書以英字,雲頭里權管李自榮之榮字,書以英字。莫重奏御文字,如是誤書,殊涉不察,平安前兵使白時耉,推考警責,何如?傳曰,允。
大臣·備局堂上,引見入侍時,漢城判尹有闕之代,左尹黃一夏遞差,其代竝問於大臣,陞品差出,判義禁黃欽改差,其代正二品中擬差,咸鏡監司韓世良牌招,不多日內辭朝事。榻前定奪
壬寅二月初五日午時,大臣·備局堂上引見入侍時,右議政崔錫恒,戶曹判書金演,兵曹判書李光佐,兵曹參判尹就商,校理李廷濟,持平趙遠命,正言金濰,左副承旨朴彙登,假注書洪聖輔·沈周觀,記事官朴徵賓·張斗周。上御進修堂。右議政崔錫恒進伏曰,方春日氣乖常,聖體,若何?上曰,無事。又拜曰,大妃殿氣體,一向安寧乎?上曰,無事。又拜曰,中宮殿氣候,連得安寧乎?上曰,唯。又拜曰,世弟亦安寧乎?上曰,唯。又拜曰,日昨虹貫之變,出於仲殷之月,其爲驚懼,何可盡達?夫虹者,陰沴之氣也。正當陽和之節,有此抱陽之災,未知何樣禍機,伏於冥冥中,而上天之譴告,乃至於此耶?目今饑饉連年,餓莩相望,公私赤立,濟活無策,位著殆空,不成貌樣,朝象泮渙,湊泊無期。當此之時,鼎軸之任,雖使耆德宿望,爲上下所信服者當之,尙難稱塞。如臣不才無能,爲世所輕者,冒據此任,雖迫於嚴命,不得不一出,危厲薰心,食息靡安。矧今疾威之天,警告若是,燮理之任,固不可責之於如臣等輩,而問其職,則輔相之任,其何敢晏然仍據於具瞻之地,不思斂退,以妨賢路乎?伏望亟遞臣職,改卜賢德,以幸國事,以安私分。上曰,安心行公。又拜曰,殿下亦宜惕然警動,瞿然改圖,一心勤政,曉夜孜孜,以答天譴,以副群情,不勝顒祝之至。上無發落。又拜曰,君臣之間,必須情志流通,而後國事可做,而卽今上下情意,未免阻隔之歎,此甚可悶矣。在昔唐·虞之時,都兪吁咈,庶績咸熙,三代以後,明君哲辟,莫不開心見誠,務盡人言,以做一代之治,載在簡冊,班班可考。今我殿下,臨朝之際,務尙淵默,凡於群臣筵奏,一無論難可否之事,只以依允二字爲答,諸臣雖有所懷,不敢自盡,囁嚅而退,如此而尙何望情志之流通,國事之可爲乎?臣曾見先大王臨御時,輒使諸臣,各陳所見,反復相難而後,始爲發落,群情無間阻之歎,國事無窒礙之患,玆豈非今日聖上所當取法者乎?近日諸臣章疏批答,久未下,下情悶鬱,豈可盡喩?日昨諸疏,多有批下者,而或以處分已定,有還給之命,此可見聖意之所在,而猶不如明白辨破之爲痛夬也。此外章疏未下批者,亦多有之,次第賜答,俾無壅遏抑鬱之歎,恐合於疏通積滯之道,故敢此仰達。上無發落。又拜曰,昨者嶺南人盧世梓爲名者,投進一疏,政院措辭啓稟退却。臣意則有不然者。蓋徐命均當初疏中一二句語,極其差謬,而此出於失言,至於論斷志述之語,則旨意明白,原其本情,斷非有一分顧護之意,而今此嶺人疏中,恣意攻斥,已極可駭。至於領相箚語,尤非以志述之罪,有可容貸,只以改紀弘化之初,欲望聖上,懋好生之德,略陳短箚,此其意豈有毫分近似於忘君護逆之目,而白地構捏,一至於此,世道至此,極可痛心。領相血誠爲國,忘身效忠,以此見嫉於黨人,積困人言,情迹臲卼,近日引入,非但病情之深重,實則所遭罔極,無復當世之念而然也。今又因此千萬理外之事,左右受困,厚被誣捏,豈可以喉司之不捧其疏,而自安於心乎?臣意則必須自上親覽其疏,卽賜處分,嚴加退斥,然後此等怪鬼輩,稍加畏戢,不敢肆行,而朝著方可以粗安,國綱不至於墜壞。又於此際,掌令鄭雲柱之疏繼發,時未下批,原疏雖未得見,槪聞其指意,以徐命均仍任檢擧之事,誣詆領相,少無顧藉,攙及銓地,侵斥至深云。命均一疏,本情之無他,世所共知,況臺啓請罷,已示規警之意?廟堂之請敍與仍任,只循史局近例,而臣於此事,亦有難安之端。蓋命均,因臺啓坐罷,罰已行矣,黜補病鄕,似涉過重,故臣果送言於領相,終至仍任,此則臣之罪也。今乃以和應扶植等語,勒加於領相,臣何敢晏然而已乎?自上若不嚴辭痛斥,則首揆將無以自安,銓官亦將撕捱,國事至此,寧不寒心?惟在聖上,洞察其情狀,明降敎旨,嚴加譴斥,或賜別諭,慰安勉出,則領相雖有身患,臥閤論道,少無所妨,俟病小間,亦可勉赴朝堂,酬應機務,當今急先務,無過於此。且使銓官,得以安意察任,俾無大政遷就之患,何如?上無發落。又拜曰,卽今位著殆空,百事無以成樣,此最大患矣。禮曹判書李台佐,大司成趙泰億,初因省墓受由,過期不來,此實前所未有之事。其在事體,已極未安,況今山陵動駕,只隔數日,而偃息松楸,無意還朝,人臣分義,豈容如是?禮曹則又有應行職事,令政院兩臣處,別爲催促,使趁速入來,何如?上曰,依爲之。又拜曰,王世弟在潛邸時,私親神主旁題,以孝子某奉祀書之云。今則進居儲位,而仍存不改,其在事體,極爲未安,不可不趁卽改題,故敢此仰達矣。上曰,依爲之。又拜〈曰〉,咸鏡監司韓世良,向來所遭,實爲非常,而原其疏意,斷無他腸,故領相箚中,曾已辨釋,世良辭疏之批,又以勿辭速往爲敎,則其在分義,唯當感激恩數,竭誠圖報之不暇,而前後荐召之下,一未祗承,揆以事體,誠極未安。且聞夫馬上來,將及半年,未免餓死之患云,此亦不可不念。咸鏡監司韓世良,更爲牌招,不多日內使之辭朝,何如?上曰,依爲之。又拜曰,義禁府無堂上,拿鞫罪人,一番原情之後,尙無推覈之擧,其他罪囚,積滯已久,議讞無期,事極可慮。判義禁黃欽,以九耋老病之人,凡有除拜,皆未行公,金吾劇任,萬無出仕之勢,且聞今方下鄕,病勢尤劇,辭疏無以製呈云。不可等待其自處,今姑改差,其代令該曹依前啓稟,正二品中,問于首相,而擬望差出,俾無滯獄之弊,何如?上曰,依爲之。又拜曰,頃者臺疏之批,朴致遠等有令廟堂原情定罪之命矣。凡罪人擬律,乃是王府之事,非廟堂所可替行。況此事,關係至重,非但構誣大臣,上及聖躬,一番推覈,不容但己。臺諫方以鞫問爲請,不敢循例回啓,今始仰稟。依前判付擧行,恐合事宜,敢此仰達。上無發落。兵曹判書李光佐進伏曰,小臣向因國有事變,自外入城,意外受此重任,前日所以自畫之義,豈敢忘之,而目今國事泮渙,殆無津涯,雖不敢復爲求退之計,而連在引入中,不得入待。今日始覲天顔,凡有所懷,何敢不達?今日國勢岌嶪,民生困窮,危亡之象,可謂迫在朝夕矣。夫賢能任職,位著俱備,倉廩實而民生樂,然後方可爲國,而方今人才之衰減,極矣,而不能培養聚會,以致朝廷之不成貌樣。至於戶·兵曹·宣惠廳,蕩然空竭,有司經費,無以繼用,且法久則弊生,守令之任,係生民休戚,而全不擇任,使斯民不能安其業樂其生,莫今日若也。殿下深居九重,何以盡燭外間形勢乎?臣自鄕而來,備諳民生困瘁之狀,村落之間,十室九空,蔀屋之下,怨聲朋興,如是而其能國乎?卽今形勢,君臣上下,雖聚精會神,一心協力,亦難其保弘濟,苟或循常架漏,悠悠泛泛,馴致雖悔不及之境,則亦末如之何矣,言念及此,誠可謂痛哭之不足。夫民者,邦之本也。卽今第一急務,莫過於救民,救民之方,惟在於擇人,其次在於節用,取於民,而不節其用,民安得以救濟乎?此其二也。且國君,必以尙儉爲先,苟不務約而崇儉,雖有救民之心,無異於無麵之不托也。故人君以奢侈爲務,則小民亦且慕效,其爲奢侈,必倍蓰於上之人,二三衣資,爲一衣之用,二三日糧,爲一日之費,自上雖尙儉約,而宮掖之間,侈習未祛,則闕內之品出,而外間閭巷,靡然胥傚,莫之能禁,此其不可不戒者也。惟此擇人與節用尙儉三事皆行,然後其國可以庶幾,而其要則在殿下一心。大凡天下之事,唯在人主一心,以保民爲心,則民可以保,以遊泛爲心,則民不能保,此其勢必然也。殿下思捄斯民,如渴思飮,飢思食,則何事不做?君之爲君,無他焉爾。天生萬民,無主乃亂,故使人主作之君以率之,人君徒欲自奉其身,則非所以爲君也。苟能以不能保百姓,是我之責爲心,至誠救濟,則何患乎民生之不能保也?臣觀今日朝廷,不能爲官擇人,如臣愚迷,亦授重任,無可言者,而槪而言之,則自大臣,以至兩銓·度支·刑獄之官·大司憲·八道監司等任,必皆擇人而後,可以協化救民。殿下勿以此專委於臣下,自上每加深思,某也可以爲某官,某也可以任某職,必也量才而授任,度能而責效。如或有不足以堪其責任其事者,則雖大臣之言,亦須明言其不可,然後方可合於擇人之道矣。至於節儉之道,纔已槪陳,而節用必自內始,又飭群下,則孰敢不奉承聖意乎?大凡衣食,不至於飢寒,斯亦足矣,何必過加侈靡,以蠧有限之財乎?當此民生不堪命之日,尤當留心於撙節儉嗇之方,以爲一分救活之策。古語云,皮之不存,毛將安傅?民生不能保存,而其國之能保者,未之有也。殿下亟思所以救得斯民,然後可以救此垂亡之國勢。伏願殿下,先正一心,以救萬民,先救萬民,以匡濟我國家焉。錫恒拜曰,兵判所達三件事,皆是根本之論,而亦甚切實矣。蓋以民事言之,則連年飢饉,已多流離之患,加以徵斂無藝,民不堪命,以此村落殆空,所見矜慘。自在先朝,深軫良役之弊,每欲變通,而未得善策,因循至今矣。到此地頭,朝家亦難變通,卽今救弊之責,莫如愼擇守令,守令得其人,則弊政,可以修擧,民生,可以安保。八道郡縣三百六十餘邑,一一揀擇,其勢誠難,而如大處要邑,則不可不各別擇差。且方伯爲一道之紀綱,必須另擇而後,可責澄淸彈壓之效,至於節用,尤是當今之急務。記曰,國無三年之蓄,國非其國。卽今經費,不能新舊相繼,如百官頒祿,軍兵放料,亦難繼給云,豈不哀痛之甚乎?昔衛武公,躬行大布大帛之儉,終致興隆之業,自上必須務加節約,雖年例應下之事,如或不緊,竝皆量減,則群下自當觀感,不敢萌濫費之念。聖人躬行之化,遍及於四方,豈非所操者約,而所及者廣乎?且尙儉一款,固是今日上下之所當惕念處也。語曰,宮中好長袖,四方全疋帛,宮禁之化,及於遠近,譬如影響之速也。臣曾在先朝,入侍最多,法宮之嚴,寢殿之䆳,無不陪從,床帷服御之物,一無華靡,茵席弊缺者,添補不改,先大王尙儉之德,至今欽仰感歎矣。殿下嗣服之後,方在諒闇中,奢靡一事,非所可論,而先朝節儉之政,豈非今日所當法者乎?漢文,雖以紅腐之富,惜中人十家之産,前史美之。仰惟殿下,至仁且儉,必能躬務節約,允邁古后,而惟是弋綈之化,不及於宮闈侍御之列,流傳閭井,轉相倣效,侈習已成,痼弊難醫。惟在聖上,嚴飭宮禁。凡係綺麗侈靡之習,痛加禁絶而後,上自士夫,下至閭閻,庶有觀感之效,伏願深留聖意,毋少放過,區區之望也。上無發落。錫恒又拜曰,朝著之不能成樣,纔已仰達,而夫朝廷,有六官,然後可以莅庶事,而刑·漢城府長官之便作虛窠,殆將一年。卽今亦有闕,而其代當品,無可擬之人,或自上擢除,或問于首相,從二品中備擬,何如?上曰,依爲之。光佐拜曰,救民回泰之策,惟在聖心之堅定。儻或以今日不爲,明日可爲爲心,則其間生民益窮,將不聊生,大勢差誤之後,雖有良·平之智,必無所施。必須先定聖志,以捄民爲心,是臣區區所望於今日者也。臣之縷縷陳達,已多煩瀆,固知死罪,而來此咫尺之地,衷誠自激,何敢不盡所懷乎?大臣亦纔有達,而凡事議論爲大,下之所以申告于上者,豈能盡善?自上亦加開張聖聽,詢之以汝言之如此如此,可否相難,使歸至當,然後可以共濟國事,而雖以今日觀之,臣等奏達之言,非止一二,而太尙淵默,一無可否允若。玆君臣上下,情志不通,大小事務,亦無以處置,此下之人所以抑鬱者也。繼自今,凡有所奏,必也酬酢可否,一一開示,俾群情,無有阻隔之歎焉。錫恒拜曰,學問固當勉强而後,可以成就,事務亦須商確而後,可以無弊,不然則事無可爲,而弊隨以生矣。伏想殿下,方在諒陰,有此簡默,而昔殷高宗,在諒陰,三年不言,傅說多所反復開陳,在三代尙然,況今日危虞之時乎?自上必須隨事講論,可否相濟,然後方能有益於治道,而殿下之穆然高拱,至於如此,循此塗轍,莫之省惕,則臣恐國事無可爲矣。伏望自下所陳之言,一一開示可否,何如?上無發落。光佐曰,救民之道,卽今事勢,雖不可大段變法,而必須隨事講究,十分顧恤,然後方可以救得一分,卽今首相久未出仕,出仕後,臣等當爲各別講究,而臣多在鄕曲,稔知發遣御史之有益,故敢此仰達矣。世道汚下,貪風大振,守令貪暴,莫甚於近日,御史發遣之時,則輒皆操心矣。御史多不擇,故或觀守令形勢之有無,多有循私不公之弊,今若各別擇送,當有大益矣。上年雖纔遣御史,而今又更遣,廉問治否似好,下詢大臣,而爲先發遣於前所未遣之處,次第分遣於諸道,何如?錫恒曰,御史乃人主耳目之任,廉問之際,雖或有未得其實者,若有抄啓之擧,則先聲所及,外方官吏,頗有嚴憚之心,諸道雖難一時發送,御史可合人,預爲抄啓,三南則上年纔已發送,未及廉問之道,春夏間發送,三南亦須待秋冬間,次第送之,而不必一時發送,相繼分送,似好矣。上曰,依爲之。錫恒又拜曰,朝者政院以陵幸迫近,導駕無人,漢城府堂上變通之意,啓稟,則判尹今姑改差事,命下矣。左尹黃一夏,臺論已發,勢難行公,亦爲改差,今日政差出,以爲推移導駕之地,似爲便當,而當品中無可擬之人,分付銓曹,問于領相,陞品擬望,恐合事宜,敢此仰達。上曰,依爲之。戶曹判書金演進伏曰,李光佐以尙儉節用之意,縷縷陳達,其言誠是,自上合有各別體念之道矣。雖以本曹事言之,今此陵幸時,御幕排設遮帳所入及掖庭下人衣資,依前例上下,而兩殿陪從者,外內各殿下人處,一併上下,事涉無義,故初不上下,而渠輩稱以前例,累度來言,不得已依例分給,而排設遮帳及下人等衣資上下之數,布木竝至於四十餘同之多,當此經費蕩竭之日,宜有節損之道。至於遮帳,一番新造之後,可以留用累次,而年年上下,亦非支當之道。此後則此等上下之事,務從簡約,自掖庭署,雖有先啓手本,自本曹看審前排,參酌施行,何如?上曰,依爲之。又拜曰,地部乃一國財力所掌之地,而卽今地部庫儲蕩然,封不動,連爲出用,而國家凡百酬應,亦無以堪當。況前頭將設諸都監,又有應來之客行,實無以責應,誠非細慮。蓋地部之若是空虛,不但連歲飢荒,歲入大縮,地部應納之物,各道各衙門,請得取利之故,地部坐失其利,以致如此。今後則平安道稅收米太,奴婢貢紬貢木,黃海道稅收米太,嶺底稅收太米,兩南鹽田稅,因各道各邑京各司所請銀錢相換防納之事,一切禁斷,雖已請得者,未及區處,則本曹還爲推尋,於義宮·壽進宮·明禮宮·龍洞宮屯米代,以京倉米木相換等事,一體防塞勿許,何如?上曰,依爲之。又拜曰,本曹年來凋弊特甚,已成敗局,今至於莫可收拾之境,如臣空疎,猝當重任,實無堪任之勢,而特除之下,不敢爲辭避之計,黽勉行公,而昏耄老病,無以摠察繁務。且地部諸色事務之修擧,專在於郞官之得人,故自前或請仍任,或自辟差除,以責成效者,非一非再,而所謂自辟,政曹或用或不用。今後則本曹郞官之窠,限蘇間,必依太僕例,以本曹自辟,隨闕擬差之意,分付該曹,何如?上曰,依爲之。又拜曰,近來糧餉廳所屬屯田畓,多數見奪於各處,卽今庫儲枵然,許多軍需責應之事,各項員役工匠等料下,無以繼給,至於不成貌樣之境,殊爲渴悶。平安道永柔德池筒屯畓,初以訓局所管,中間屬之本道,近又移屬於經理廳矣。經理廳號,今旣革罷,姑無緊用之事,而都監,緩急軍需,若是苟簡,德池洞還屬都監,以補軍需,何如?光佐曰,臣意則不然矣。經理廳號,雖罷,而北漢城則自在,此亦重地,有財力,然後方可爲守備之道,而財力無他出處,只有此德池筒,何可竝此而盡罷乎?臣纔爲主管堂上,雖未及詳知,而德池筒,元非自訓局而移屬,乃自關西移送者也。臣意,決不可移屬都監矣。錫恒曰,北漢設築之後,使三軍門,分定信地,入置軍餉,經理廳則不過摠察句管而已。中間漸至張大,入置賑廳米數萬石,分送空名帖,貿納錢布,三南年條,年年換貿,分送差人,以爲牟利之資,便成財穀衙門,故書吏·使令·庫直等,不得不差出使役矣。今則經理廳已罷,只以備局有司堂上,啓下句管,屯田有無,似不關緊,糧餉廳旣失諸處屯田之後,庫儲枵然,無以需用,德池筒所出,移給於糧餉廳,恐合事宜矣。光佐曰,大臣之言如此,固不宜煩複,而北漢山城關係,亦何如耶?大駕之入城,雖未可必,而自當爲緩急之用,今若竝與其城而撤毁則已,旣置城子,而全無財穀,則何以成樣乎?糧餉廳事,臣亦聞之,各處屯田,若能善爲收拾,則足可支用,何可奪此北漢只有一處之德池筒乎?且經理廳,非臣所獨主管,旣有主管大臣,此事問于大臣而稟處,似宜矣。錫恒曰,其言則是矣。演曰,都監自壬辰設立,國家關係甚重,而許多軍需,無以措辦。經理旣罷,則德池於本廳,爲不緊之屯田,還屬餉廳,決不可已。兵判雖以問于主管大臣之意,仰達,而卽今經理廳,則旣罷廳號,雖有若干員役,此則元不關緊,比諸都監,輕重自別,不可不還屬餉廳,俾得稍成貌樣矣。錫恒曰,經理廳之貽弊百姓,昔已不貲,今存其財穀,似不可矣。兵曹參判尹就商曰,經理旣已罷廳,而自備局句管,則財穀固當分給於三軍門矣,不然,則惡在其罷廳之意乎?光佐曰,南漢各廳俱備,無所不足,而京廳亦有員役與財力,北漢事,雖不可與南漢比論,然不置主管則已,旣置主管,而無員役,則凡有管察擧行之事,何以措手乎?員役之存減,財穀之區處,固當講定節目,啓下施行,而領相引入,尙未講定矣。自各處如是奪去,則實無成樣之勢矣。錫恒曰,此則誠然矣。光佐曰,然則此事問議于主管大臣,而稟處乎?上曰,依爲之。演又拜曰,全羅道康津靑山島所在屯田畓,亦以都監所屬,收稅補用,而中間薪智島設鎭時,移屬該鎭矣。當初靑山島屯田畓,竝三十六結零,而今番新量,剩結陳起,竝一百七十一結零,該鎭設置時,旣以三十六結,亦能貌樣,則今此剩結,不可仍屬該鎭,卽今都監形勢,萬分切,不可無別樣變通之道。所謂靑山島剩結一百七十一結,一體還屬都監,何如?上曰,依爲之。就商進伏曰,臣待罪訓局,有時急變通事,敢達矣。本營蕩殘,不得成樣之狀,已陳於日昨草記,至有令廟堂稟處之命,似聞戶·兵曹物力,亦甚凋弊。今此災減劃給之請,皆有持難之意,而卽今春節將半,陵幸迫近,而春等奉足,尙未上下,軍兵呼冤,日以益甚,故臣以本營儲餘,傾庫先下,而近萬兵馬領率之軍門,何等重地,而爲大將者,空手而坐,春等中旬賞格,夏等奉足及許多緊急需用,措手無地,此實國家莫大之憂也。臣聞戶曹行用外,江都封不動木布八百同,而兵曹封不動木,亦有八百同云,前頭經費,雖甚可慮,莫重軍門,今將殘破,不可不別爲劃給矣。光佐曰,兵曹則雖以上年一年言之,竝與應給之價,而前兵判防塞不給,豈可每每不給?今若出給應下之數,則所謂本曹留儲之數,將不知幾許減少,禁衛營亦以數遞之故,所儲不敷,前頭客使,不可預料,應設都監,容入浩多,其他國役,每出於意外,本曹事力,實難支繼,決無推移劃給之道矣。演曰,本曹經用,罄渴已久,若干封不動木,已多毁用,國儲實爲哀痛,寧或有推移劃給之道乎?錫恒曰,訓局在三軍門中,最爲富實矣。一自災減之後,自戶·兵曹給其代木,年來戶·兵曹財力蕩竭,無以繼給,以至於此,戶曹則未知所儲之多少,而臣纔經本兵,本兵餘儲,豈不詳知乎?比因災荒之連年,軍木之上納,逐年減縮,而用度之浩多,漸至層加,如禁軍草價與賞格木,專責於一軍色矣。本色無餘,每每借用於二軍色,該色亦盡,以禁營所儲,推移貸下,豈有餘力及於訓局代木乎?就商曰,兩曹儲蓄之枵然,臣亦軫念,而國家之緩急倚仗,惟在於都監軍兵,故曾在先朝,臣嘗忝本營,以軍兵衣資之過時未給爲慮,戶·兵曹封不動木各一百同取用事,陳達,則其時有司之臣,亦慮經費,有所防塞,而自上特命劃給,終至取用矣。卽今戶·兵判,只恤所掌之司,而不念軍門難支之弊,豈不泄泄乎?兵書曰,軍無財士不往,此誠格言,而以今都監形勢言之,雖使韓·白爲將,實無着手處,況如臣望輕才疎者,當此敗局,計沒措置,公私渴悶,當如何哉?今此不足木五百四十餘同,如難一時許貸,則春秋兩等中旬,勢難竝行,秋等中旬,姑爲停止,則賞格木一百同,亦可除減。只以緊重需用四百四十餘同,某條推移,兵·戶曹各木五十同,禁·御兩營各木一百同,經理廳銀子四千兩,錢文三千兩,爲先許貸,其餘不足之木,外方閫營,分定劃給,以爲成樣之地,何如?光佐曰,三軍門中,獨御營廳所儲富饒,蓋前大將金錫衍,卄載爲將,一心奉公,儲蓄比他軍門獨多,或可於此,有推移之道矣。錫恒曰,江都雖有戶·兵曹木同,而爲保障重地,而留置者,決不可遷動矣。就商曰,兩曹終無變通顧助之道,則都監形勢,萬無一分支過之路,無寧革罷都監,分屬軍兵於禁·御兩營,使無軍兵等呼飢稱冤之弊矣。錫恒曰,將兵之臣,爲軍需之無出處,有此變通之請,朝家不可無別樣顧見之道,平安兵營,有遼軍木,慶尙道有射軍木,此外外方監·兵營,必有有裕之處,且經理廳亦有若干銀錢云,推移充給似好,考見文書,知實數,更爲定給,宜矣。光佐曰,數爻有難懸度,退出後,與諸宰從容商確而稟處,似好矣。上曰,依爲之。就商曰,訓局設立時,有火藥·鳥銃·糧餉三提調,大將則但察軍兵等事矣。中間朝議,以爲武將,宜知大小軍務,遂歸之大將,而使之摠察於治兵之暇,故自都監每爲監造火藥,而必以知其妙理者,差出監官,料布則自戶曹題給者,前例然矣。中間久無造硝之事,故戶曹所給料布,亦爲廢閣矣。今番有能解知焰硝妙理者,故差定監官,移文戶曹,使之依舊例題給料布,則以今已裁減爲辭,而不送,分付該曹,依前輸送,何如?上無發落。校理李廷濟進伏曰,臣待罪經筵,累陳開筵之請,自知煩瀆,而十年經幄,偏承恩渥,決知殿下有大有爲之姿,頻御經筵,勤講學問,則必能成就堯·舜大有爲之德,故敢有所達。前疏旣有留意之批,而再疏尙不賜批,且無一番開筵之命,臣實悶鬱矣。臣之前後疏,已盡仰達,而君德成就,專在經筵,他日治亂,亦於此係焉,自今另念開筵之意,復此敢達矣。錫恒曰,國朝自祖宗以來,有朝講夕講之規,又有夜對,日三進接,而殿下臨御以後,只一開筵而止,殊非成就聖學之道也。前頭日氣舒長之後,頻御經筵,討論義理,仍防生民疾苦,豈不幸甚乎?儒臣之言如此,必須體念焉。上曰,唯。廷濟又拜曰,館錄之有成命已久,而副提學未及差出,且金東弼,雖有私義之難安,開釋旣已備至,而尙不應命,尹㝚當初引嫌,元非大段,而亦不出肅,故尙未得圈錄。兩臣疏章,斯速下批,副提學今纔差出,而陳疏入啓,一番陳疏,雖不可已,而亦卽賜批,使之速出完錄,何如?錫恒曰,金東弼事,臣於頃日筵中,有所陳達,已盡開釋,而尙不出仕,人臣分義,豈容如是?推考後,使之速出,副提學新除之後,一番辭疏,雖不可已,而疏批姑未回下,亦卽賜批,以爲速完圈錄之地,何如?上曰,依爲之。廷濟又拜曰,近來政院,多捧不緊疏箚,如金東弼·尹㝚·徐命遇之疏,亦皆捧入,當該承旨推考,此後不緊疏章,使之切勿捧入,何如?上無發落。持平趙遠命,正言金濰進伏啓曰,請絶島圍籬安置罪人金昌集·李頤命竝按律處斷,李健命則待其竣事回還,一體勘律,珍島圍籬安置罪人趙泰采減死,濟州圍籬安置。啓辭同前上曰,勿煩。遠命曰,旣以勿煩爲敎,更爲煩達,極知惶恐,而此是一國公共之論,人臣有此罪名,而得保首領者無矣。閱月爭執,尙此靳兪,人情之抑鬱,當復如何?討逆何等重事,而入侍諸臣,視若秦瘠,無一共討之義,臣常慨然,而上敎又以勿煩爲諭,故敢此更達。濰曰,古語云,罪在難名者,其罪尤大。四凶之罪,卽一國公共之論,而尙不賜兪,臣恐四凶,益無所忌憚矣。廷濟曰,程子曰,可怒在彼,無與於己。今此四凶之罪,誠天下所共誅之罪,聖上固當深留意焉。上無發落。遠命又啓曰,請亟寢聖復發配之命,嚴刑鞫問。啓辭同前上曰,勿煩。又啓曰,請金雲澤遠竄,金民澤·祖澤·李器之,主簿李天紀·趙洽·李德峻·李崇祚·李正植·尹休耕·邢儀賓·趙松·金盛節·李秀節·錢仁佐·安龜瑞等,竝命邊遠定配,卽日押送,以絶禍根。啓辭同前上曰,勿煩。廷濟曰,此啓辭,卽臣在鄕時所已發者也。此等之啓,登諸臺臣之口,誠汚矣,而旣發之後,何可不賜允從乎?至今靳兪,或恐失宜,伏願亟賜允從。遠命曰,此雖多人,而皆是中庶輩,當初以卽日押送,以絶禍根爲辭者,蓋慮其留在輦下,以益禍心,而至今不從,臣實未曉也。廷濟曰,臺臣以益禍爲慮,鬼蜮情狀,雖未可知,而旣發之後,閱月不從,未知聖意之所在也。濰曰,雲澤之外,皆是微賤之類,固不宜汚臺臣之頰舌,而鬼蜮情狀,不可不懲,故旣已發論,則尙今不從,臣實慨然。錫恒曰,雲澤等事,臺啓所論誠是,不必留難矣。蓋此等人,在於輦下,則易致生事,國言喧藉,允從宜矣。廷濟曰,雖未知聖上,不爲允從之意,而外人或言殿下,顧念雲澤兄弟,不爲允從云,而其外之人,皆是微賤者矣。朱子曰,臣有何好惡於宦妾,而每每言之乎?此輩亦何有好惡於臣等,而如是煩陳乎?濰曰,殿下苟有軫念雲澤兄弟之意,則亟允臺啓,以爲全保之道,似宜矣。上曰,依啓。又啓曰,請司果鄭亨益遠竄,朴弼正門外黜送。啓辭同前上曰,勿煩。又啓曰,一自宦妾構變,中外震迫,大小諸臣,奔走驚遑,或對或啓,涕泣陳請,乃蒙乾斷,赫然夬正,其群情釋然,變憂爲歡,而惟彼失志伺釁之徒,無論有職無職,譁然群起,謂此機之可乘,謂此時之難失,換面投疏,接踵封章,甚至矯誣慈旨,略無忌憚,抑勒構陷,意在嫁禍,其所爲說,如印一本,而若論其尤無良最無據者,則左尹黃一夏之疏是已。其疏有曰,憑問無階之後,緩緩引避,始請設鞫。又曰,故令自斃,俾絶盤問。又曰,恐露端緖,意在掩護。又曰,語逼春宮者,不惟懲討之不嚴,乃反崇奬之不暇。噫噫,何其言之危險巧誣,乃至於此耶?此在諸臣疏避,大僚箚本,明白打破,條辨詳盡,今無可以更言者,而其設計陰險,肆意構誣,傾陷朝紳之罪,不可不明加譴斥,懲一礪百。請左尹黃一夏,削奪官爵,門外黜送。上曰,依啓。濰又啓曰,請前後合啓發論臺官遠竄,連啓隨參諸人削奪官爵。啓辭同前上曰,勿煩。又啓曰,請亟寢趙聖復發配之命,仍前設鞫,嚴刑究問。啓辭同前上曰,勿煩。又啓曰,請當該同知成均·大司成,竝命遠竄。啓辭同前上曰,勿煩。又啓曰,頃者咸陽盧世梓爲名人,投呈疏槪於喉司。外托志述之事,內售壞亂之計,而聞世梓以昌集門客,誦其功德,詣闕欲疏之狀,闕內入直之人,皆目覩而言之。此等鬼魅,無足比數,故自喉司稟啓退送矣。今者身居臺閣之人,襲用世梓之言,至於陳疏,恐嚇喉司,而强引往事,游辭眩惑,一篇精神,皆在於傾軋廟堂,敲撼銓地。蓋徐命均昨年一疏,極爲謬妄,故公議峻發,臺啓斥罷,蒙敍經年之後,又有嶺海外補之擧。一事再斥,終涉過重,故史局有堂上啓下之擧,銓曹有擬望受點之事,今乃巧加指摘,必欲生鬧,其身爲臺官,甘與鬼魅之輩,首尾和應,傾軋朝廷之狀,不可不痛懲。請掌令鄭雲柱罷職。上無發落。廷濟曰,鄭雲柱之疏,姑未批下,固不可徑先論啓,而大臣亦纔有達矣。此事關係甚大,若不明賜辨斥,則廟堂·銓地必有難安之擧矣。今日有開政之命,而吏判以此不得入來,若此不已,朝廷將不成樣。臣到政院,亦見盧世梓之疏矣,鄭雲柱疏大意,與此相同。且人臣事君,當用正道,而欲捧世梓之疏,敢引前日李夢寅等疏,兵曹阻搪之事,隱然攙入,游辭眩亂,其爲情態,誠可駭然,臣意不可不允從臺啓矣。上無發落。濰拜曰,殿下嗣服以來,太尙簡默,筵臣所達,一不明白下敎,已極悶菀。況臺啓批答,終不發落,有欠待臺閣之道,臣實切悶,伏願卽賜明白發落。上曰,依啓。左副承旨朴彙登進伏曰,盧世梓之疏,勿捧之意,啓稟後退却矣。今日又呈疏槪,而侵辱喉司,不遺餘力,其所謂倖相,雖未知指誰,而其意蓋出於傾軋。右副承旨金始慶,同副承旨沈樘被斥出去,故纔已請牌牌招,姑未知其入來與否,而臣意捧入其疏,自上賜批,明辨痛斥,似好矣。上無發落。又拜曰,逐日來呈,侵辱備至,今若捧入,自上下覽後,明賜辨斥,則可無侵辱喉司之擧,故敢此仰達矣。上曰,唯。諸臣以次退出。
上在昌慶宮。停常參·經筵。
端懿王后忌辰齋戒。
自辰時至酉時,四方昏蒙若下塵,夜一更,月犯畢星,有霧氣。
朴彙登啓曰,行大司憲沈檀,持平趙遠命呈辭,執義朴熙晉,持平趙最壽在外,掌令李濟上疏未下批,呈辭,掌令一員未差。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
南就明啓曰,右承旨柳重茂,旣有只推之命,牌招察任,何如?傳曰,允。
又啓曰,今此陵幸時,承旨不可不備員,而都承旨金興慶,在於忠淸道海美地,勢難及期上來,合有變通之道,何以爲之?敢稟。傳曰,改差。
又啓曰,全羅監司李㙫,除拜已久,尙不出肅,卽爲牌招,使之趁速赴任,何如?傳曰,允。
又啓曰,都承旨金興慶改差事,命下矣。擧動臨迫,以在京無故人差出,何如?傳曰,允。
以右副承旨金始慶,同副承旨沈樘,牌不進,罷職傳旨,傳于南就明曰,推考傳旨捧入。
朴彙登,以侍講院言啓曰,本院下番闕直,事體未安,而兼司書洪萬遇,說書宋寅明,旣有只推之命,更爲牌招,推移入直,何如?傳曰,允。
備邊司薦望,以李世最爲開城留守,金東弼爲水原府使。
南就明啓曰,今此陵幸時,禮曹多有擧行之事,而判書李台佐,參判柳鳳輝,尙不出肅,卽爲牌招察任,參議有闕之代,待下批,亦爲牌招,何如?傳曰,允。
又以吏曹言啓曰,今此惠陵忌辰祭獻官,行錦南守棟,行西陽令熳,實·預差啓下矣。今當受香,而兩員俱稱病不進,疾病之來,人或難免,而兩人之一時俱病,誠有稱托之嫌。莫重園陵享禮,如是頉免,則該曹將何以差遣乎?事體所關,不可無警責之道,竝從重推考,不得已其代,以原豐都正熙,改付標以入之意,敢啓。傳曰,知道。
傳于南就明曰,史官一員待命,騎馬三匹立之。
以兼司書洪萬遇,說書宋寅明牌不進,罷職傳旨,傳于南就明曰,推考傳旨捧入。
有政。吏批,判書李肇牌不進,參判金一鏡進,參議李眞儒在外,左副承旨朴彙登進。兵批,判書李光佐病,參判尹就商進,參議柳鳳徵式暇,參知徐命均未肅拜,左副承旨朴彙登進。
吏批啓曰,判書李肇牌不進,參議李眞儒在外,小臣獨政未安,何以爲之?敢稟。傳曰,仍爲之。
以沈檀爲判義禁,柳鳳輝爲判尹,柳重茂爲左尹,金始煥爲都承旨,李宜晩爲禮曹參議,尹淳爲獻納,鄭楷爲掌令,李明誼爲司書,洪萬遇爲兼校書校理,南一明爲副修撰,尹會爲掌樂正,許增爲廣興主簿,沈世俊爲宗簿主簿,尹盛績爲禁府都事,徐命九爲忠淸都事,沈瑎爲蔚珍縣令,趙尙慶爲禮曹正郞。兼漢學敎授二單尹淳·沈珙,兼養賢主簿單李春輝,副護軍二單金錫衍·李師尙,副司果單,權益寬。
朴彙登啓曰,新除授開城留守李世最,水原府使金東弼,時無加資之命,且李世最前任淸風時,解由未出,何以爲之?敢稟。傳曰,竝加資,解由勿拘。
兵曹口傳政事,行副護軍單沈檀,以金演爲闕內留都大將。
朴彙登,以備邊司言啓曰,濟州牧使鄭思孝呈狀內,素有奇疾,稽年沈痼,到任之後,以災傷覆審事,巡過大靜縣,重觸獰風,且襲毒霧,猝然昏仆,幾至窒塞,擔舁徑還,轉側須人,諸般症情,無非危惡,醫藥路窮,官務曠廢,卽爲入啓處置云。鄭思孝,素有水土之疾,世所共知,本州以海外重鎭,委寄之重,無異藩任,而病狀如此,察任無期,不可無變通之道,濟州牧使鄭思孝罷黜,何如?傳曰,允。
又以都摠府言啓曰,今此陵幸時,守宮·寶劍·侍衛,不可不備員,二員未差之代,令該曹卽爲口傳差出,以爲侍衛備員之地,何如?傳曰,允。
又以兵曹言啓曰,世弟翊衛司洗馬沈錥,在直所有風漸,出來後,連呈辭狀以爲,病勢一向苦重,尙無差減之勢云。當此擧動迫近之日,陪衛之官,不可不預爲備員,洗馬沈錥,今姑改差,何如?傳曰,允。
又以兵曹言啓曰,陵幸迫近,而內禁衛將李遂良,方在前任淸州營將任所,勢未及上來,今姑改差,竝與內禁衛將一員未差之代,而口傳差出,以爲備員隨賀之地,何如?傳曰,允。
掌令李濟啓曰,臣本庸碌,百無一可,言責重任,萬不近似,居常愧懼,宜卽斂避,而陳疏未承批之前,不敢輒有控辭,虛帶職名,一味惶縮者,今已三箇月矣。夫臺閣之臣,以言爲職,君有闕德,朝有紕政,隨輒刺論,無所回避者,卽其任耳。臣於前冬,適因趙重遇贈祭之事,略陳短疏,冀許收寢,疏上之後,歲籥倏改,而尙不承一字之批,茫然寂然,如墮深井。此雖臣辭語拙澁,誠意淺薄之致而然,臣所帶之職,乃是臺閣也。殿下雖以臣言,爲不足有槪於聖心,而獨不念耳目之寄,與凡僚有異,不可輕視而蔑待乎?噫,當此國勢虞危之日,雖恢張聖聰,察納雅言,猶恐其言路之或閉,而讜直之不聞,況無論其言之是非得失,或留中不下,或無批還給,若此不已,則臣恐人皆解體,以言爲戒,而君德之闕遺,時政之得失,無由上聞也。竊爲殿下惜之也。臣職在言地,見輕君父,只此一款,爲臣必遞之端,而伏聞儒臣箚中,譏斥未承批諸臺,至謂之不爲自處,亦甚疲軟,臣一倍惶蹙,繼而慙恧。且於前掌令鄭雲柱之疏,有不可自安者,以此以彼,決難仍冒,請命遞斥臣職。答曰,勿辭。
南就明啓曰,掌令李濟再啓煩瀆,退待物論矣。傳曰,知道。
朴彙登啓曰,領議政趙泰耉箚子到院,而以國忌齋戒,留院之意,敢啓。傳曰,入之。
咸鏡監司韓世良疏曰,伏以,臣之父母墳山,在於忠淸道洪州地,而久未省掃,今將遠赴北藩,霜露之感,尤不能自抑,欲於未辭陛之前,下往展省。伏乞聖慈,特軫人子至情,往還間,特許恩由,千萬幸甚云云。答曰,省疏具悉。卿其依疏辭往省焉。
上在昌慶宮。停常參·經筵。
端懿王后忌辰。
自辰時至酉時,四方昏蒙若下塵。
朴彙登啓曰,今此山陵擧動時,以何大臣留都乎?敢稟。傳曰,領府事留都,可也。
朴彙登啓曰,領府事金宇杭箚子到院,而以國忌正日,留院之意,敢啓。傳曰,入之。
南就明啓曰,右副承旨金始慶,同副承旨沈樘,連日不爲仕進,旣有只推之命,牌招察任,何如?傳曰,允。
又啓曰,京兆堂上,以導駕事,變通差出矣。判尹柳鳳輝,左尹柳重茂,竝卽牌招,何如?傳曰,允。
金始煥啓曰,陵幸只隔二宵,承旨有闕之代,不可不開政差出,而吏曹判書李肇,前後三度違牌之後,更呈辭疏,自本院連次退却,臺疏旣已處分,今無難安之端,當此陵幸迫近之日,一向撕捱,殊涉過重,判書·參判,竝當請牌開政,而今日乃國忌正日,不得循例牌招,自前如此之時,亦有請牌開政之例,何以爲之?敢稟。傳曰,牌招開政。
朴彙登啓曰,陵幸迫期,禮曹判書李台佐,更當請牌,而前任刑判時,以辭疏未承批,一向引嫌,無意出肅,今旣移職,則不必撕捱,卽爲牌招察任,何如?傳曰,允。
又啓曰,掌令李濟引避退待,今已經宿,憲府多官,或在外,或未肅拜,或未差,或呈辭,無一行公之員,不得處置,事甚未安,除在外·未肅拜外,呈告人員,卽爲牌招,以爲處置之地,何如?傳曰,允。
又啓曰,罪人金雲澤等配所單子到院,而以國忌正日,不得捧入,而臺啓中,以卽日押送爲辭,何以爲之?敢稟。傳曰,入之。
又以弘文館言啓曰,新除授副修撰南一明,時在京畿廣州地,經筵入番事緊,請斯速乘馹上來事,下諭。下番闕直,今已三日,陵幸隔宵,亦無備員陪從之勢,昨於筵席,數日內新錄事,仰達矣。副提學李眞望,校理尹㝚,時未批下,待下批,卽爲牌招,以爲推移陪從,新錄完圈之地,何如?傳曰,允。
又以禮曹言啓曰,卽接山陵明陵參奉所報,則今此陵幸時,御齋室,旣設於安香廳,則香欌仍爲奉安乎?此非陵官所可容議,斯速指揮云。御齋室,雖設於安香廳,香欌旣是永奉之所,則仍爲奉安,似無未安之端,依前奉安之意,分付,何如?傳曰,允。
又以禁衛營言啓曰,今二月初九日明陵陵幸時,建陽門入直軍一百名,西營入直軍五十名,以御營軍前期替把事,自兵曹節目啓下矣。初八日與御營軍替把,而還宮敎是後,以本營軍兵還入直之意,分付擧行,何如?傳曰,允。
又以禁衛營言啓曰,今此明陵陵幸時,本營五哨軍兵及別驍衛隨駕矣。本營則千摠李元命,把摠李潤廈,哨官崔東範,敎鍊官金震柱,工匠牙兵五十名,別破陣二名,率領入直。火藥庫則哨官金道亨,別破陣十四名,率領守直之意,敢啓。傳曰,知道。
沈樘,以刑曹言啓曰,因臺啓,金民澤等邊遠定配事,命下矣。本曹所管罪人等配所單子書入,而其中李器之,前已下去于慶尙道南海地其父謫所,李秀節,時在於忠淸道淸州地,安龜瑞,曾以私鑄錢罪,減死定配于平安道碧潼郡,時在配所,錢仁佐,以統營軍官,方在本營云。竝令各其道,發送配所後,啓聞之意,分付。趙洽·尹休耕·李正植·李崇祚等,時在京中,自本曹發配之意,敢啓。傳曰,知道。
金始慶啓曰,吏曹判書李肇,參判金一鏡,牌招不進,推考傳旨,今方捧入,而擧動臨迫,承旨及諸窠,不可不趁速差出,更爲牌招,何如?傳曰,允。
南就明啓曰,承旨有闕之代,今當差出,而陵幸已迫,以在京無故人差出,仍卽牌招察任,何如?傳曰,允。
朴彙登,以內醫院提調言啓曰,今此山陵展謁擧動時,都提調臣趙泰耉,方在身病陳箚中,提調臣韓配夏,副提調臣金始煥隨駕,留院提調,當爲差出,而考見前例,擧動若不經夜,則留院提調,不爲差出,今亦依前例,勿爲差出,或有闕內時急用藥之事,則令假承旨進來開庫,似合事宜,敢啓。傳曰,知道。
又以兵曹言啓曰,今此陵幸敎是時,侍衛禁軍,不可不點擇而行矣。各番禁軍中,無馬病馬之類,明日推移替直之意,敢啓。傳曰,知道。
金始慶,以兵曹言啓曰,今此陵幸時,本曹堂上,三員侍衛,一員守宮,而參判臣尹就商,以兼帶將任隨駕,參知臣徐命均,身病極重,尙未出肅,侍衛將無以備員,令政院稟旨變通,何如?傳曰,允。
兵曹口傳政事,以東善君炳·李正臣爲副摠管,以元百揆·李益馝爲內禁衛將。
朴彙登,以侍講院言啓曰,再明日陵幸時,宮官不可不備員,兼輔德未差,兼文學尹㝚,陳疏未承批,兼司書洪萬遇,說書宋寅明,連日違牌,不爲行公,兼輔德未差之代,令政院稟旨差出,兼司書洪萬遇,說書宋寅明,昨日旣有只推之命,更爲牌招察任,兼文學尹㝚,兼說書趙顯命,亦當牌招,而疏批未下,不敢循例請牌,何以爲之?敢稟。傳曰,知道。牌招。
金始慶啓曰,因兵曹草記,今此陵幸時,堂上三員侍衛,一員守宮,而參判尹就商,以兼帶將任隨駕,參知徐命均,身病極重,將無以備員,令本院稟旨變通事,允下矣。參判尹就商,以兼帶將任隨駕,參知徐命均,身病如此,則參判·參知,不可無變通之道,何以爲之?敢稟。傳曰,參判·參知,竝改差。
朴彙登啓曰,陵幸隔日,禮曹多有擧行之事,判書李台佐,連日違牌,尙不出肅,待明朝更爲牌招察任,何如?傳曰,允。
以說書宋寅明,兼文學尹㝚,兼說書趙顯命牌不進,罷職傳旨,傳于朴彙登曰,推考傳旨捧入。
朴彙登啓曰,吏曹判書李肇,參判金一鏡,再招不進,推考傳旨,今方捧入,而陵幸時,承旨不可不備員,且因侍講院草記,兼輔德未差之代,令本院稟旨變通事,允下矣。政官所當更請牌招,而一日三牌,有傷事體,何以爲之?敢稟。傳曰,卽爲牌招開政。
又以弘文館言啓曰,副提學李眞望,校理尹㝚,待疏批牌招,以爲推移陪從事,草記蒙允,而副應敎權詹,自鄕纔已入來,待明朝牌招,以爲姑降入直之地,何如?傳曰,允。
金始慶,以兵曹言啓曰,世弟翊衛司翊贊金相勛,副率朴弼謨,身病彌留,俱呈辭狀,連以調理行公之意,題送矣。卽者,又以病勢冞重,決難察任之意,更爲呈狀。王世弟隨駕時,本司陪衛,不可不備員,竝今姑改差,與洗馬一員未差之代,竝爲口傳差出,何如?傳曰,允。
又啓曰,判義禁沈檀,以兼帶司僕提調,當爲隨駕,待明朝牌招,何如?傳曰,允。
朴彙登啓曰,同副承旨沈樘,因臺避出去矣。其所被斥,不至大段,擧動且迫,不可不備員,待明朝牌招察任,何如?傳曰,允。
又啓曰,吏曹判書李肇,參判金一鏡,承牌詣闕外,而留門開政,望筒出納之際,必致夜深,動駕在於再明,恐有妨於靜攝,待明朝開政,何如?傳曰,允。
持平趙遠命啓曰,掌令李濟,以臣本庸碌,百無一可云云,啓辭同前引嫌而退。無批還給,不必爲嫌,疏末所引,元非大段,請掌令李濟出仕。答曰,依啓。
金始慶啓曰,臺諫出仕事,命下矣。日勢已暮,待明朝出牌之意,敢啓。傳曰,知道。
正言金濰啓曰,臣於日昨詣臺之後,得聞前掌令鄭雲柱疏,有侵及臺閣之言,以此引嫌,則喉司以其疏中所論,元非大段,不足爲嫌爲言,不許捧入,還爲出給,故不得不入參次對,而蓋雲柱之疏,憑藉徐命均事,乃敢以操弄權柄,凶黨圈套等語,構誣體國大臣,略無顧忌,餘波至及於銓地。一篇精神,專在於壞亂朝廷,其乘機闖發,敲撼傾軋之習,不可不亟加痛懲,故臣果爲論斥,卽蒙允可矣。今聞承宣之疏,以臺疏未下批前,徑先論啓,深加非斥云,其疏雖未登徹,臣何可晏然於臺次乎?請命遞斥臣職。答曰,勿辭。
金始慶啓曰,正言金濰,再啓煩瀆,退待物論矣。傳曰,知道。
上在昌慶宮。停常參·經筵。
夜一更,流星出星星下,入東方天際,狀如拳,尾長四五尺許,色白。二更,月入東井星。五更,流星出心星下,入東方天際,狀如拳,尾長四五尺許,色赤。
朴彙登啓曰,禮曹判書李台佐,牌不進,推考傳旨,今方捧入,而雖疏批未下,旣已移職,今無撕捱之端,擧動隔宵,例爲贊禮,而尙不承命,極爲未安,更爲牌招,何如?傳曰,允。
以掌令李濟牌不進,罷職傳旨,傳于沈樘曰,推考傳旨捧入。
朴彙登啓曰,今此陵幸時,實史官不可不進參,奉敎呂善長,疏批雖未下,牌招察任,何如?傳曰,允。
兵曹口傳政事,以李彦緯爲翊贊,李夏坤爲副率,李眞洙爲洗馬。
朴彙登,以侍講院言啓曰,明日陵幸時,宮官不可不備員,而兼文學尹㝚,說書宋寅明,兼說書趙顯命,昨日旣有只推之命,更爲牌招,以爲備員陪從之地,何如?傳曰,允。
以兼文學尹㝚牌不進,罷職傳旨,傳于朴彙登曰,推考傳旨捧入。
金始慶,以備邊司言啓曰,自前陵幸時,捕盜大將一員隨駕,則一員例爲留都兼察,或兩員俱入於陪從啓下之中,則一員必爲變通留都,使之兼察矣。卽今左邊捕盜大將申翊夏,以訓鍊中軍,當爲扈駕,而右邊捕盜大將金重器,方在北關,未及上來,兼察無人,不可無變通之道,金重器捕盜大將之任,今姑改差,令該曹以在京無故人差出,使之兼察,何如?傳曰,允。
兵曹,以李森爲右邊捕盜大將。
金始煥,以吏曹言啓曰,今此昌陵攝行祭獻官,臨昌君焜,礪山君枋,實預差啓下矣。臨昌君焜,所患軟脚之症,近甚添重,決難趨蹌將事。礪山君枋,家有可疑之疾,新喪壯子,身亦薰染,俱有所不可祗祀之勢。此是遣大臣攝行之祭,則從一品差出,其在事體,極涉未安,而正一品中,旣無推移塡差之人,不得已以從一品他陵預差,改付標以入之意,敢啓。傳曰,知道。
金始慶,以兵曹言啓曰,今此擧動時,本曹堂上,不可不備員,參判·參議,旣有變通差出之敎矣。待下批,卽爲牌招察任,何如?傳曰,允。
又啓曰,司僕提調沈檀,牌不進,推考傳旨,今方捧入,而今此擧動時,當爲隨駕,更卽牌招,何如?傳曰,允。
有政。吏批,判書李肇病,參判金一鏡進,參議李眞儒在外,都承旨金始煥進。
吏批啓曰,判書李肇病不來,參議李眞儒在外,小臣獨政未安,何以爲之?敢稟。傳曰,仍爲之。
又啓曰,濟州牧使,當以武臣差出,而擬望之人乏少,同道水使竝擬,何如?傳曰,允。
又啓曰,卽接典設司牒呈,則別檢李輝千,身病猝重,不得察任,依例改差,何如?傳曰,允。
又啓曰,卽接司宰監牒呈,則直長權熻,身病甚重,不得察任云,依例改差,何如?傳曰,允。
以權重經爲左承旨,柳鳳輝爲大司憲,李師尙爲大司諫,柳重茂爲兵曹參判,申弼賢爲兵曹參知,丁思愼爲戶曹參議,柳重茂爲同義禁,李泰龜爲工曹參判,朴涏爲兼輔德,柳綏爲兵曹佐郞,趙正禮爲掌樂僉正,李尙說爲軍資正,崔烷爲濟州牧使,沈珙爲兼校書校理,嘉善林益泰,今加嘉義。
兵批,判書李光佐病,參判未差,參議柳鳳徵進,參知未差,右副承旨金始慶進。
副護軍四單,金興慶·尹就商·徐命均·兪拓基。
以正言金濰牌不進,罷職傳旨,傳于沈樘曰,推考傳旨捧入。
南就明啓曰,今此陵幸時,漢城府堂上,當爲導駕,而判尹柳鳳輝,右尹柳重茂,移拜他職,右尹有闕之代,令該曹卽爲口傳差出,仍卽牌招察任,何如?傳曰,允。
吏曹口傳政事,以李麟徵爲右尹。
以左承旨權重經牌不進,罷職傳旨,傳于金始煥曰,推考傳旨捧入。
金始煥啓曰,左承旨權重經,旣有只推之命,更爲牌招察任,何如?傳曰,允。
金始慶啓曰,明日陵幸時,留都大臣,以領府事金宇杭爲之事,命下矣。留都大臣,例於動駕前一日午時或未時,率扈衛軍官,申時結陣,而大臣陳箚,未及承批,日勢且晩,何以爲之?敢稟。傳曰,病不進參,無他大臣,本院察啓。
朴彙登,以侍講院言啓曰,明日陵幸時,宮官不可不備員,新除授兼輔德朴涏,未付軍職,令該曹口傳付軍職後,卽爲牌招,以爲備員陪從之地,何如?傳曰,允。
兵曹口傳政事,副護軍單朴涏。
以兼輔德朴涏牌不進,罷職傳旨,傳于南就明曰,推考傳旨捧入。
金始慶,以兵曹言啓曰,今此陵幸之日,監軍巡將,闕內別巡衛將,勢難入啓受點,依近例,今二月初八日受點人員,來初九日竝令仍察,而來十一日入直局別將·訓局把摠·哨官·禁衛哨官·守門將·內三廳將等單子,則還宮後,書入受點,何如?傳曰,允。
又啓曰,新除授右邊捕盜大將李森牌招,命召及大將牌·傳令牌傳授,左邊捕盜之任兼察事,亦令聽傳敎之意,敢啓。傳曰,知道。
又啓曰,以留都大臣稟啓,有病不進參,無他大臣,令本院察啓事,命下矣。本院日記及扈衛廳久遠謄錄相考,則在前皆以大臣留都,元無替行之規,若非留都之任,而至於他事,則大臣有故,府院君或有替行之時,此外無他可據前例,何以爲之?敢稟。傳曰,留都,已諭於領府事箚批矣。御將之任,以中軍替行,可也。
又以備邊司言啓曰,因政院稟啓,留都以府院君替行,留都大將,以中軍代行事,命下矣。取考前例,則留都大將,中軍無代行之規,守禦使,或摠戎使,有代行之例,何以爲之?敢稟。傳曰,摠戎使代行。
又啓曰,因備局草記,留都御營軍兵領率,摠戎使代行事,命下矣。摠戎使李森,卽爲牌招聽傳敎,而府院君魚有龜,以御營大將,方在陣上,替陣事體,極爲重大,宣傳官持標信,使之離陣之意,敢啓。傳曰,知道。
又啓曰,訓鍊都監知彀官,禁衛營敎鍊官來言,二嚴後結陣,結陣後懸燈,天明後落燈之意,敢啓。傳曰,知道。
又啓曰,御營廳敎鍊官來言,日暮後落旗,落旗後懸燈,人定後刁斗,平明後落燈懸旗之意,敢啓。傳曰,知道。
朴彙登,以御營廳言啓曰,今此明陵行幸時,有本廳留都之命,故大將臣魚有龜,領率中軍以下諸將校軍兵,結陣於信地矣。因原任大臣箚批,留都扈衛,命臣代行,而又因備局草記,本廳留都之任,則摠戎使替行事,命下矣。將與兼大將李森,面看相替,使之代領軍兵,而臣則進詣留都扈衛信地之意,敢啓。傳曰,知道。
又以扈衛留都大臣領敦寧府事言啓曰,臣承命留都,一依啓下事目,領率扈衛三廳軍官,大駕出還宮時,結陣於通化門外,晝則移陣于弘化門外前路,扈衛之意,敢啓。傳曰,知道。
掌令鄭楷曰,正言金濰,以臣於日昨詣臺云云,啓辭同前引嫌而退。事苟可論,何待批下?意外非斥,不必爲嫌,請正言金濰出仕。答曰,依啓。
領中樞府事金宇杭箚曰,伏以,臣之痿症,積有年所,已成廢棄之狀,不但通朝之所共知,亦嘗猥蒙聖明之俯察矣。況近日臣名,屢登章奏,危言悖說,罔有紀極,縮伏私次,靜俟物議,乃於此際,忽下留都之命,臣誠驚遑罔措,不知置身之所。臣於昨年行幸時,亦膺是命,而以臣痿廢之故,終不得趨承,追惟至今,惶悚靡容。今臣年彌衰而病益痼,左右扶掖,不能移臣一足,縱使臣無情勢之難强,卽此病狀,萬無致身闕下之望。若不急變通,則必有狼狽之患,故不得不冒萬死,疾呼於天地父母之前。伏乞聖慈,俯諒臣廢疾之狀,亟降處分,仍命鐫罷臣本兼諸任,且治臣違慢之罪,不勝萬幸。取進止。答曰,省箚具悉卿懇。卿之所患如此,以魚府院君留都矣,卿其安心善攝焉。仍傳曰,遣史官傳諭。
上寅時駕幸明陵,酉時還御昌慶宮。停常參·經筵。
假承旨李啓曰,守宮從事來言,闕內各處,入直軍士晝巡檢云矣,敢啓。傳曰,知道。
又啓曰,御營廳敎鍊官來言,結陣於板子前前路矣,移陣於弘化門外結陣,而還宮時還陣於板子前前路之意,敢啓。傳曰,知道。
上出宮,以步輦,至明政門外,乘駕轎,南就明趨而進伏轎前曰,自上乘轎之際,圉人有不謹之事,請囚禁科罪。上無發落。又拜曰,事雖不至大段,其不能致謹於至敬之地,似不可不懲矣。上無發落。又拜曰,然則不至大段矣,置之乎?上曰,唯。
大駕,辰時到明陵,入齋室後,藥房·政院·玉堂口傳問安。答曰,知道。
朝廷二品以上·六曹問安。答曰,知道。
王世弟板位問安。答曰,知道。
王世弟入齋室後,政院·玉堂問安。答曰,知道。
上以步輦,詣明陵紅箭門外,步詣紅箭門內左板位,行四拜禮畢,仍步詣陵上奉審。守陵官礪城君楫,進前啓曰,曾在壬午年先大王陵幸時,爲慮水口之空缺,有守護乾池山之命,令該曹募入民戶,而募入者只是三戶,烟戶雜役,且不減給,故無以保存,以致不能禁伐。卽今樹木,已至濯濯無餘,分付該曹,募入百姓,減除烟役,着實顧護,以體先朝軫念之意,似宜矣。臣於上年,爲念樹木之不能守護,以募入民戶禁養之意,有所狀聞,啓下該曹,該曹以使守護軍募入禁養之意,回啓,而守護軍輩,不爲願入,至今未得募入矣。分付該曹,募入百姓,減其烟役,則必多有願入之人,而似有益於守護之道,故敢達。上步自陵上,詣碑閣奉審後,還詣紅箭門外小次後,令承傳色,傳于南就明曰,守陵官所陳兩件事,分付該曹,令本道着實擧行。
上步自小次,詣丁字閣,行親享祭如禮畢,還御齋室後,藥房·政院·玉堂奉慰單子問安。答曰,罔極。
朝廷二品以上·六曹·宗班奉慰問安。答曰,罔極。
王世弟板位問安。答曰,罔極。
王世弟還就齋室後,政院·玉堂奉慰單子問安。答曰,罔極。
大殿,遣近侍于大妃殿問安。答曰,知道。
沈樘啓曰,臣以大妃殿問安進去下直。傳曰,知道。
王世弟,遣宮官于大妃殿·中宮殿問安。答曰,知道。
上以步輦,詣翼陵紅箭門外,步詣紅箭門內左板位,行四拜禮畢。將行陵上奉審,步至丁字閣前,金始煥進前伏曰,明陵奉審,纔已親行,又復奉審於此,行步處稍遠,日氣亦且薰煖,玉體易致傷損,暫時休憇于小次,而行奉審,何如?大駕早發,終日勞動,而連行奉審,誠極悶慮,必欲親行奉審,伏願少憇而後行。南就明進伏曰,臣等之意,皆如此矣。上無發落。本陵守僕告曰,紅箭門內,無小次排設處矣。始煥又拜曰,步行稍遠,常人亦且汗出,玉體尤當如何?若令大臣,替行奉審,則似好矣。上良久曰,依爲之。史官洪聖輔,趨而出,召大臣以入,王世弟進詣上前伏曰,侵曉動駕,終日將事,行步處且遠,玉體易致傷損,小臣替往奉審而還稟,何如?上未及發落,始煥拜曰,王世弟替行奉審,情禮固宜,而行步勞動,亦已多矣,豈無傷損之慮乎?大臣獨往奉審,恐無不可矣。王世弟復起而跪曰,都承旨所達,雖如此,臣之進往奉審,何至太勞乎?自上不親奉審,必爲缺然,小臣請與大臣,偕往奉審。上曰,依爲之。王世弟偕右議政崔錫恒,進詣陵上後,始煥進伏曰,替行奉審事,旣已允可矣。還御小次或板位,何如?久立於此,無異於親行奉審,區區憂愛之忱,敢達,沈樘進伏曰,若待奉審而來,則其間必致許久,誠爲悶慮矣。金始慶進伏曰,都承旨之言,是矣。還御板位而待之,似好矣。上曰,待奉審還,可也。少頃,王世弟偕大臣奉審,還詣上前。錫恒進伏曰,陵上東邊莎草,有小許未接根處,而此則前頭雨水之節,可以連根而生矣。王世弟進伏曰,臣進詣奉審則無事,而莎草如大臣所達矣。上遂步出紅箭門外,就步輦,還御明陵齋室後,藥房·政院·玉堂口傳問安。答曰,知道。
王世弟還就齋室後,政院·玉堂·口傳問安。答曰,知道。
金始慶啓曰,禁衛營敎鍊官來言,日暮後懸燈之意,敢啓。傳曰,知道。
傳于金始煥曰,自蜂峴至盤松蓮池邊,捧上言。
備忘記,京畿監司朴泰恒處,虎皮一領賜給。高陽郡守趙斗彬處,弓子一張,長箭一部,片箭一部,筒兒一箇賜給。
上出自齋室,以步輦,至明陵洞口,替乘駕轎。金始煥進伏轎前曰,臣待罪近密,區區所懷,敢此仰達。領議政趙泰耉身病之外,前後兩箚,俱未承批,情勢悶縮,當此動駕之日,旣不得隨駕,偃伏私次,亦有所不敢,來伏郊外,祗送祗迎云,係是大臣去就,敢達。上無發落。又拜曰,大臣疏批,與他有別,久而不下,有欠於禮待大臣之道。且以國事言之,首揆引入,庶務多滯,群情亦甚抑鬱矣。上無發落。又拜曰,先王朝,大臣情勢難安,有如此者,則或有遣史官慰問路次之事,故敢此仰達,臣之如是陳達無他,實出於一端憂愛之忱矣。上無發落。遂退出。
沈樘進伏轎前啓曰,申時來呈省記,例也。兵曹則纔已來呈,而吏曹不爲來呈,故招問其由,則大駕還都後,欲爲入啓,姑不待令云。事甚未安,當該郞廳推考,當該書吏囚禁科罪,何如?上曰,唯。
酉時,大駕還宮後,藥房·政院·玉堂·朝廷二品以上·六曹問安。答曰,知道。
王世弟板位問安。答曰,知道。
王世弟還宮後,政院·玉堂問安。答曰,知道。
上在昌慶宮。停常參·經筵。
夜一更,月犯輿鬼星。二更,流星出北極星下,入北方天際,狀如鉢,尾長四五尺許,色白光照地。
下直,漣川縣監李萬休。
大妃殿·大殿·中宮殿·世弟宮·嬪宮,政院·玉堂問安。答曰,知道。
大殿,朝廷二品以上·六曹問安。答曰,知道。
大妃殿·中宮殿,藥房口傳問安。答曰,知道。
藥房提調臣韓配夏,副提調臣金始煥啓曰,昨日侵晨動駕,展謁先陵,伏惟孝思,一倍罔極。伏不審夜來,聖體得無傷損之患乎?大妃殿氣候,亦復何如,王世弟勞動之餘,氣候,亦何如?臣等不勝區區仰慮之至,敢來問安。答曰,知道。無事。慈殿氣候一樣,而世弟亦爲無事矣。
金始慶啓曰,大司憲柳鳳輝未肅拜,掌令李濟陳疏未承批呈辭,執義朴熙晉,持平趙最壽在外,掌令鄭楷,持平趙遠命呈辭,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而時無稟定之事,不得來會云矣,敢啓。傳曰,知道。
又以都摠府言啓曰,副摠管金一鏡,以備邊司堂上,本司坐起罷後,又以義禁府堂上,本府坐起晝仕進〈去〉之意,敢啓。傳曰,知道。
南就明,以弘文館言啓曰,本館下番校理臣李廷濟,今日翰林取才時,以執冊官,晝仕出去之意,敢啓。傳曰,知道。
備忘記,守陵官礪城君楫,侍陵官吳斗興,各加一資,參奉徐宗·宋湜,忠義朴鐔,進止內官李濬,各加一資,資窮者代加,許有章,兒馬一匹賜給。
金始慶啓曰,金吾滯囚,已過累月,一向遷就,尙未究問,其在事體,極爲未安。同義禁金一鏡,本府坐起晝仕草記,纔已入啓矣。判義禁沈檀,同義禁柳重茂,竝卽牌招,以爲開坐之地,何如?傳曰,允。
以平安都事愼爾晉狀啓,軍器監官金後宗等三名燒死事,傳于沈樘曰,燒死人等,令本道恤典擧行。
南就明,以春秋館監事言啓曰,史官應講人趙趾彬,旣已取才,左·右史不備已久,依近例令該曹,卽爲口傳付職,牌招察任,而今日取才出令之後,應參堂上,皆已齊會,被薦人趙顯命·宋寅命·申致雲等,俱稱病不進,年少新進怠慢之習,誠極駭然,姑先從重推考警責,何如?傳曰,允。
又以承文院都提調言啓曰,本院前權知副正字李聖起,移拜察訪矣。遞職後無屬處,依例還仕本院,何如?傳曰,允。
又以魂殿入番宗室言啓曰,凡大小科場時,本殿參奉·忠義,例有給暇之規,參奉李蘅,今此庭試時,當爲入場,而參奉趙興彬,今方入齋,腫病苦劇,症勢危篤,不能起動,勢難將事,令該曹假官一員差出,而假官致齋入來間,今日將事,則以入番進止忠義李師說,使之代察,忠義洪禹龍·韓師益·朴弼理·李師說試暇之代,亦令忠勳府,假官二員,卽爲差出,以爲致齋入番之意,分付,何如?傳曰,允。
沈樘,以備邊司言啓曰,大司成趙泰億,掃墳受由,久不還朝,其所遲留,全無所執,事之未安,莫此爲甚,臣於頃日筵中,以別爲催促之意,陳達蒙允矣。庭試只隔一日,提學不可不備員,且本司堂上,啓下雖多,無故行公之員絶少,賓廳次對,外司開坐時,亦無以備員,事甚苟簡。今聞泰億,來到城外云,卽爲牌招察任,何如?傳曰,允。
又以義禁府言啓曰,今此庭試時,本府都事十員內,八員赴擧,一員出使,一員在囚,闕內三處,慕華館左右禁亂官及本府當直入直公事交代,無推移之道,假都事八員,令該曹差出,以爲分排之地,何如?傳曰,允。
又以兵曹言啓曰,濟州人康文興,丁酉式年武科初試入格,吳榮冠·元顯道等,辛丑增廣武科初試入格之後,俱因風高,不得來赴本科會試,而今始上來,願赴於今番庭試別試矣。本州,卽候風越海之絶島,不得任意上來,旣有他試許付之例,康文興·吳榮冠·元顯道等三人,依前例,許付於今此庭試,何如?傳曰,允。
南就明啓曰,卽者,昌恩正權,原豐都正熙,一新守人燁等,陳疏到院,觀其疏語,則太宗大王御筆眞本及石刻印本,作爲簇子,竝其石板來呈,曾以御筆勿爲捧入事,定式,而第伏念列聖御筆中,太宗大王御筆,獨未刊行,誠爲欠缺之典,不宜膠守勿捧之規,一例退却,何以爲之?敢稟。傳曰,捧入。
上在昌慶宮。停常參·經筵。
夜五更,木星犯東咸第三星。
下直,新昌縣監梁聖時。
金始慶啓曰,來十五日,儒生殿講日次,取稟。傳曰,停。
沈樘,以都摠府言啓曰,副摠管金一鏡,以實錄廳堂上,本廳坐起晝仕進去之意,敢啓。傳曰,知道。
又啓,明日慕華館庭試武科殿試時,何大臣進去乎?敢稟。傳曰,右相進去。
又啓曰,明日慕華館庭試武科殿試時,兩司當爲進參,城上所牌招言送之意,敢啓。傳曰,知道。
金始煥啓曰,左承旨權重經,以疏批未下,不爲仕進,左副承旨朴彙登,右副承旨金始慶,病不仕進,當此院中多事之時,事甚苟簡,左副承旨朴彙登,右副承旨金始慶,竝卽牌招,何如?傳曰,允。
又啓曰,明日庭試試官,今方備擬,而讀券官·對讀官,勿論品之高下,多有陳疏未承批之人,出牌之後,似不無紛紜違牌之弊。自前以試官牌招事,每致夜深,未免煩稟於靜攝之中,旣甚惶恐,未承批諸人之循例牌招,亦甚未安,何以爲之?敢稟。傳曰,牌招。
南就明啓曰,明日庭試之官,今方備擬,而可擬之人乏少,事甚苟簡,雖帶軍銜,而方在罷職中者,合有變通之道,何以爲之?敢稟。傳曰,別單書入。
以獻納尹淳,正言金濰牌不進,罷職傳旨,傳于沈樘曰,推考傳旨捧入。
南就明,以實錄廳摠裁官言啓曰,翰林一員,例當待令於實錄廳矣。下番翰林趙趾彬,旣已付職就直,上番翰林呂善長,使之依例待令於實錄廳,春秋館則使兼春秋替直,而引見時,則上番翰林入侍宜當,以此知委施行,何如?傳曰,允。
又啓曰,明日仁政殿庭試時,香室移接於尙瑞院·春秋館,減省記之意,敢啓。傳曰,知道。
又以實錄廳摠裁官言啓曰,三房堂上李世最外任代,大司諫李師尙差下,郞廳金東弼外任代,吏曹佐郞洪萬遇差下,一房郞廳李濟,病難察任,今姑遞改,以副司果鄭必寧差下,卽爲牌招察任,何如?傳曰,允。
又啓曰,今此庭試試官望中,前佐郞姜必愼·洪尙容,時無職名,令該曹口傳付軍職,何如?傳曰,允。
又啓曰,獻納尹淳,正言金濰,旣有只推之命,更爲牌招,以爲趁速城上所推移言送之地,何如?傳曰,允。
吏曹口傳政事,實錄同春秋單,李師尙,兼春秋二單,洪萬遇·鄭必寧。
以獻納尹淳再招不進,罷職傳旨,傳于金始慶曰,推考傳旨捧入。
南就明啓曰,領議政趙泰耉,領府事金宇杭,命招不進矣。傳曰,知道。
又啓曰,今此文科庭試讀券官,當爲七員,而左參贊姜鋧,右參贊洪萬朝,兵曹判書李光佐,吏曹判書李肇,禮曹判書李台佐,工曹判書韓配夏,判義禁沈檀,副司直兪集一,牌招不進,副司直任埅,時在江上,姑未聞進來與否,而二品以上違牌之員,如是數多,將無以成樣,至於李光佐,以提學,當爲主試,而違牌不進,事甚未安,竝更爲牌招,何如?傳曰,允。
以副提學李眞望,司直金相元·徐命均,禮曹參議李宜晩,校理尹㝚,副司果趙文命·鄭錫五,兵曹正郞朴弼夢牌不進,罷職傳旨,傳于南就明曰,竝推考傳旨捧入。
南就明啓曰,左參贊姜鋧,右參贊洪萬朝,判義禁沈檀,工曹判書韓配夏,兵曹判書李光佐,副司直兪集一,禮曹判書李台佐,皆再牌不進矣。二品以上承牌,只是四員,讀券官將無以備員,事之苟簡,莫此爲甚。莫重國試,不可無主文之人,而李光佐一向違牌,尤極未安,依近例,竝更爲牌招,何如?傳曰,允。
又啓曰,右參贊洪萬朝,工曹判書韓配夏,禮曹判書李台佐,三牌之下,又爲不進,誠極未安,一日四牌,雖傷事體,讀券官不得備員,則亦難設場,何以爲之?敢稟。傳曰,牌招。
又啓曰,今此庭試儒生入場時,罷漏後開門事,節目啓下,而孝寧殿至近之地,多士一時駢入,則不無喧聒之慮,比前差早開門,使之漸次流入之意,敢啓。傳曰,知道。
又啓曰,今此庭試,右相旣有武所進去之命矣。原任大臣及領相,命招不進,文所則無進去之大臣,文武兩科,輕重自別,自前文所,則大臣進去,武所無大臣,則崇品重臣之替行,自是常規。今番則事異於前,雖有一番之例,亦不可援爲應行之事,何以爲之?敢稟。傳曰,依爲之。
金始慶,以兵曹言啓曰,戊戌年庭試武科初試入格擧子金三萬,未及殿試前,在喪陳試矣。今已闋服,依例許付於明日殿試。今番庭試武科初試入格擧子黃鍾,疊呈錄名於兩所,顯有用奸之迹,故窮覈實狀,依律科罪事,移文法曹,今方推覈,未及究竟,榜目中拔去與否,姑待究竟可決,而殿試則不得許付之意,敢啓。傳曰,知道。
又以右邊捕盜廳言啓曰,卽接江陵府使牒報,則因本府到配人庾承績陳告,發送將校權以平,賊人三名捉來,施威盤問之際,本府流來人私奴立先,適入官庭,以爲其中一賊,去庚子年分,自典獄署逃走賊人鄭高仁云云。故嚴杖窮問,則南順先稱云,而越獄情跡,亦不吐實,賊人南順先,押領上送,窮問得情後,庾承績·權以平指捕之功論賞事,牒報矣。越獄罪人等,其時捕廳下人輩,無不知面,故上送賊人所謂南順先,使之面對,則越獄逃躱賊鄭高仁的實云。故變姓名奸狀,施威嚴問,則不敢隱諱,始乃直招其越獄節次及本姓名。依律處斷次,賊人鄭高仁,移送刑曹,而指捕人論賞一款,令該曹照例,稟處,何如?傳曰,允。
又啓曰,密符親納,例也,而前平安兵使白時耉,褊裨替納,事體極爲未安,推考警責,何如?傳曰,允。
上在昌慶宮。停常參·經筵。
午時,白雲一道,起自西方,直指東方,長竟天,廣尺許,漸移北方,良久乃滅。申時酉時,日暈。
朴彙登啓曰,小臣慕華館武科庭試進去下直。傳曰,知道。
金始煥啓曰,今此庭試武所命官,以右相進去事,命下矣。因本院啓稟,以讀券官,文所進去,武所則無進去大臣,自前大臣有故,則例以崇品重臣替行,今番則何重臣進去乎?敢稟。傳曰,左參贊進去。
金始慶,以都摠府言啓曰,今日入直內三廳武兼禁軍及軍兵等,當爲中日習射,而殿試相値,不得爲之之意,敢啓。傳曰,知道。
朴彙登啓曰,今此武科殿試試取時,柳葉箭·騎蒭二技中,先取何技乎?敢稟。傳曰,柳葉箭先取。
臨昌君焜,高陽地加土呈辭,入啓。傳于金始慶曰,給由馬,澆奠床備給。
南就明啓曰,都承旨金始煥進詣文所,左承旨權重經疏批未下,左副承旨朴彙登進去武所,同副承旨沈樘,朝者,替直出去矣。右副承旨金始慶陳疏出去,原疏纔已捧入,廳中只有臣就明,無伴直之人,同副承旨沈樘牌招,何如?傳曰,允。
又啓曰,兵曹判書李光佐,參判柳重茂,參議柳鳳徵,參知申弼賢,俱以試官進去,宿衛重地,不可闕直,而他無推移替入之人,何以爲之?敢稟。傳曰,參知,代以摠管,姑爲兼察。
金始慶,以義禁府言啓曰,靑松前府使成瑍,軍威前縣監李望雲原情公事,除刑推議處事,判下矣。御史封進文書,下本府,議處時,以爲憑考之地,何如?傳曰,允。
朴彙登啓曰,今日慕華館武科殿試未畢試之意,敢啓。傳曰,知道。
上在昌慶宮。停常參·經筵。
辰時巳時,日暈。夜一更,月入軒轅左角星內。
朴彙登啓曰,小臣慕華館武科殿試進去,下直。傳曰,知道。
南就明,以弘文館言啓曰,本館輪直之苟簡,未有甚於近日,下番則無行公之員,連爲姑降入直矣。校理李廷濟,掃墳受由,今日出去,副應敎臣詹,以兼官,再明日孝寧殿望祭,王世弟親行時,執事進去,則上下番無推移入直之勢。校理尹㝚陳疏未承批,自今日下番,將爲闕直,令政院稟旨變通,何如?傳曰,允。
又啓曰,因弘文館草記,下番將爲闕直,令本院稟旨變通事,允下矣。政官卽爲牌招開政,闕員差出,何如?傳曰,允。
又以備邊司言啓曰,卽見前南兵使金洙狀啓,則以爲,今春兵使習操,與營將及別中司巡點等事,何以爲之云,北路上年年事,未免失稔,秋巡旣已停止,則當此春窮,尤不當設行,以貽列邑之弊。北關年事,亦未免凶歉,南北兵使習操,營將巡點,停止宜當。統禦使申光夏,亦以沿海諸邑饑饉此酷,今春水操,似當有變通之意,論報本司。江原監司呂必容,以道內各邑上年穡事之失稔,大抵同然,卽今民間遑汲,今年節序頗早,農務方殷,飢疲軍兵之裹糧往來,其勢誠難,今春合操,與邊將取才等事,竝爲停止,營將巡點,待秋擧行之意狀聞。畿甸凶歉,比諸道尤甚,許多軍兵,贏糧遠赴之弊,不可不慮。江原道農形,雖有嶺東·西之差別,當此窮春,又値農節,裹糧往來之弊,勢所固然。營將巡點,去冬纔經操鍊,今雖停止,亦不至抛棄,竝依狀請,一體停止,誠爲得宜。南北兵使,與統禦使·江原監司處,以此分付,何如?傳曰,允
以黃海監司金有慶,二月朔生靑魚,限內不得封進,惶恐待罪事,狀啓。傳于南就明曰,勿待罪事,回諭。
南就明啓曰,吏曹判書李肇牌不進,推考傳旨,纔已捧入,而開政命下之後,不卽擧行,更爲牌招開政,何如?傳曰,允。
庭試文所,以口傳啓曰,試券旣已科次,在前庭試,則考官以入格之數,定其多少矣。今番庭試,乃是慶科,取考前例,則戊戌年合兩慶,取十三人,上年則以單慶,取七人。今此庭試,王世弟冊封慶科,若以戊戌年合慶試取例定數則似多,上年試取例定數則似少,今番則取幾人乎?敢稟。傳曰,取九人。
南就明啓曰,試事已畢,吏曹參判金一鏡,亦爲一體牌招開政,何如?傳曰,允。
以全羅監司兪命弘狀啓,珍島收貢船同騎人朴遠己等渰死事,傳于沈樘曰,渰死人等,令本道恤典擧行。
朴彙登啓曰,今此慕華館武科殿試未畢試之意,敢啓。傳曰,知道。
上在昌慶宮。停常參·經筵。
申時,日有重暈,內暈有兩珥,暈上有背,外暈上有背,色皆內赤外靑。夜一更,月暈。
朴彙登啓曰,小臣慕華館武科殿試進去,下直。傳曰,知道。
南就明,以司饔院官員,以監膳提調意啓曰,今日各殿日下生鮮可合者,全不待令,累度治罪催促,則稱以近來風勢不順,漁船不得上來,故貢物人等,四處出去貿易,而尙未入來,依前例,可合雜魚一半代封爲辭。終不改納,此實前所未有之事,事之可駭,莫此爲甚。當該進排人,令攸司囚禁科罪,卽今日勢已晩,而他無變通之道,惶恐待罪,敢啓。傳曰,知道。勿待罪,代封,可也。
沈周觀有頉,代柳得章爲事變假注書。
南就明,以侍講院言啓曰,孝寧殿望祭,王世弟攝行時,宮官不可不備員。兼輔德朴涏,弼善徐命遇,兼文學尹㝚,說書宋寅明,兼說書趙顯命,或陳疏未承批,或連呈辭單,不爲行公,竝卽牌招,以爲備員陪從之地,何如?傳曰,允。
以兼輔德朴涏,弼善徐命遇,兼文學尹㝚,說書宋寅明,兼說書趙顯命牌不進,罷職傳旨,傳于南就明曰,推考傳旨捧入。
南就明啓曰,開政命下之後,政官昨日,皆違牌不進,玉堂下番,連日闕直,事甚未安。政官所當更爲牌招,而今日乃是望祭齋戒,在前如此之時,亦有牌招開政之例,何以爲之?敢稟。傳曰,牌招開政。
有政。吏批,判書李肇牌不進,參判金一鏡牌進,參議李眞儒在外,右承旨南就明進。兵批,判書李光佐病,參判柳重茂病,參議柳鳳徵病,參知申弼賢進,右承旨南就明進。
吏批啓曰,判書李肇牌不進,參議李眞儒在外,小臣獨政未安,何以爲之?敢稟。傳曰,仍爲之。
吏批啓曰,新除授慶州府尹朴師益戶奴呈狀內,奴矣上典,情病俱苦,終難自强,入啓處置云。閱月曠官,亦甚可慮,慶州府尹朴師益,依近例罷黜,何如?傳曰,允。
以李夏源爲修撰,沈檀爲漢城判尹,李正臣爲禮曹參判,朴澄爲工曹參議,呂善長爲典籍,具益亨爲直講,閔震煥爲司議,崔淑爲司宰直長,李景翼爲典設別檢,權聖經爲瓦署別提,吳重建爲內贍主簿,礪城君楫,嘉德,今加綏德,守陵官,以魚史衡副護軍單付。
南就明,以弘文館言啓曰,本館下番,自昨日闕直,新除授修撰李夏源,卽爲牌招察任,何如?傳曰,允。
洪聖輔有頉,代以鄭熙揆爲假注書。
柳得章在外,代以李廷錫爲事變假注書。
沈樘,以慕華館庭試武科殿試差備官,以命官意啓曰,擧子金龜祥,騎蒭見落,軍士打錚,過二擧子之後,初蒭監的官訓鍊判官金養浩以爲,金龜祥初蒭之矢,掠過蒭邊,木片墜落,而軍士誤爲打錚云。與擧子同爲伏地,因納木片之如小兒指者,故取覽蒭人,合其木片,則終無符合之處,差備官金養浩,初不詳審,追後來告,跡涉可疑,差備官金養浩,拿問覈處,何如?傳曰,允。
沈樘,以慕華館庭試武科殿試差備官,以命官意啓曰,外呼名官訓鍊院奉事金有漢來告內,月字擧子安震國形跡,極涉殊常,故現告云。安震國卽爲捉入究問,則全昧文字,渠之初試單子中,講經之講字,試令更寫,則不知所書,渠言初試時,以論語應講云。其入格大文,試令更讀,則僅得開口,而不解音釋,又使之讀他大文,則不解一字,渠言不識文字,故初試時,果爲圖囑於其時上試官,預爲講習一大文,以致入格云,事之驚駭,莫此爲甚。安震國,令攸司爲先嚴囚究覈後,稟處,何如?傳曰,允。
又以備邊司言啓曰,玉堂新錄,一日爲急,在外儒臣,以急速上來之意,別爲催促事,曾已陳達於筵中矣。及其上來之後,應敎權詹,校理李廷濟,皆以掃墳,呈辭受由,還朝遲速,有不可知,館錄漸至遷就,事甚可慮。權詹雖已受由,下直單子,姑勿捧入,李廷濟雖已辭朝,時未發行云,亦令仍留,待新錄完圈後,許其省掃,似爲得宜。副提學李眞望,以辭疏未下批之故,前後屢招之下,終不出肅,姑待批下後,卽爲牌招,以爲斯速新錄之地,何如?傳曰,允。
上在昌慶宮。停常參·經筵。
辰時,日暈,夜二更,月入太微東垣內。
下直,竹山府使鄭道元。
孝寧殿望祭後,大妃殿·大殿·中宮殿·世弟宮·嬪宮,政院·玉堂單子問安。答曰,罔極。大妃殿·中宮殿,藥房口傳問安。答曰,罔極。大妃殿·大殿·中宮殿,朝廷二品以上·六曹單子問安。答曰,罔極。
藥房提調臣韓配夏,副提調臣金始煥啓曰,月半之奠又過,伏惟孝思,益復罔極,伏未審此時,聖體,若何?大妃殿氣候,亦復何如?臣等區區憂慮,敢來問安。答曰,知道。無事。殷奠又過,益切罔極。慈殿氣候一樣矣。
沈樘啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
南就明啓曰,吏曹郞廳來言,新恩政事,何以爲之?取稟。傳曰,牌招開政。
沈樘,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,今此庭試武科殿試元榜入格五百人,濟州陳試赴擧三人,戊戌庭試陳試一人,合五百四人內,崔瓘·鄭隣佐·趙元錫·南鳳翼等四人在喪,許珒,父子相避,金良弼,祖母服制陳試,黃鍾,兩所疊錄拔去,金聲煥·朴世禎·李之聃,無緣不呈,今番不得試取之意,敢啓。傳曰,知道。
南就明啓曰,假注書鄭熙揆,事變假注書李廷錫,時無職名,依例付軍職,冠帶常仕,何如?傳曰,允。
沈樘啓曰,判義禁變通差出之後,以疏批未下之故,不爲行公,罪囚積滯,一未開坐,勘斷無期,事甚可慮,判義禁沈檀,牌招察任,何如?傳曰,允。
南就明啓曰,左承旨權重經,右副承旨金始慶,俱以疏批未下,不爲仕進,今已累日。左副承旨朴彙登,又以病不進,出納之地,事甚苟簡,左副承旨朴彙登,卽爲牌招察任,何如?傳曰,允。
以左副承旨朴彙登牌不進,罷職傳旨,傳于南就明曰,推考傳旨捧入。
沈樘,以備邊司言啓曰,大政經年,庶官積滯,不可不及時設行,而吏曹判書李肇,以被斥於臺疏,又爲陳疏,批旨尙未下,方在引入中,累違嚴召,出仕無期,事甚可慮。且頃日疏論之臺臣,旣已坐罷,則是非已明,今無可引之嫌,而因未承批,一向撕捱,無意行公,揆以分義,殊涉未安,卽爲牌招察任,俾無都政遷就之弊,何如?傳曰,允。
南就明啓曰,同副承旨沈樘,因臺避,引嫌出去,臣就明,獨在院中,伴直無人,左承旨權重經,右副承旨金始慶,疏批未下,左副承旨朴彙登,旣有只推之命,卽爲牌招入直,何如?傳曰,允。
以左副承旨朴彙登再牌不進,罷職傳旨,傳于南就明曰,推考傳旨捧入。
以權贄爲假注書。
南就明啓曰,啓下遠道上言一百三十八張內,一百十四張,分下各該司,猥濫十張,違格十四張,啓字爻周次,還入之意,敢啓。傳曰,知道。違格仍下該曹。
又啓曰,吏曹判書李肇,參判金一鏡,牌不進,推考傳旨,今方捧入,而判書李肇,連呈辭疏,輒事違牌,今日政事,亦不入來,其所撕捱,只在於向日憲臣之疏,而臺啓處分之後,今無難安之端。承宣之疏,元非大段,則尤不當引以爲嫌,而前後違牌,不知其幾度,事體所在,極爲未安,大政之遷就,亦甚可慮,判書李肇,參判金一鏡,更卽牌招開政,何如?傳曰,允。
又以侍講院言啓曰,當此日再開筵之時,講官不可不備員,輪直之際,亦甚苟簡,輔德有闕之代,今日政當爲差出,待下批,趁明朝牌招察任,何如?傳曰,允。
有政。吏批,判書李肇進,參判金一鏡牌不進,參議李眞儒在外,右承旨南就明進。兵批,判書李光佐病,參判柳重茂病,參議柳鳳徵病,參知申弼賢進,右承旨南就明進。
吏批啓曰,頃日政,全羅兵使南泰徵,三代追贈啓下矣。今聞泰徵父磐,乃功臣嫡長云,原單子中,君號付標以入之意,敢啓。傳曰,知道。
又啓曰,新除授懷仁縣監朴師聖呈狀內,情病俱係難强,待勘虛帶,夫馬留滯,一日爲急,俯諒其決不可赴任之狀,卽速入啓處置云。旣稱情病,無意赴任,勢難一向强迫,懷仁縣監朴師聖罷黜,何如?傳曰,允。
又啓曰,春坊闕員,今當差出,而擬望之人乏少,相避竝擬,何如?傳曰,允。
又啓曰,慶州府尹,今當差出,而本州物衆地大,素稱難治,不可不擇差,同道守令竝擬,何如?傳曰,允。
以黃爾章爲輔德,李正臣爲同義禁,李森爲刑曹參判,柳鳳輝爲同成均,尹淳爲副校理,徐命遇爲司成,尹東卨爲刑曹佐郞,金岱爲典籍,李夏範爲掌苑奉事,金鎭玉爲慶州府尹,李邦鎭爲敦寧參奉,柳運爲莊陵參奉,吳遂郁爲康陵參奉,吳命尹爲明陵參奉,閔震煜爲西部參奉,柳重謙爲平丘察訪,李震成爲桃源察訪,前縣令趙景命,今加通政,文科第一人兪彦璞,單付禮賓別提,武科第一人鄭熙揆·李廷錫,付副司正,尹鳳朝,付副護軍。
備忘記,下南就明曰,長番內官任萬禧,當爲莫重公事,誤踏啓字,極爲非矣,推考。
全城君混,楊州地父母墳掃墳呈辭,傳于南就明曰,給由馬,澆奠床備給。
南就明,以弘文館言啓曰,本館輪直之苟簡,未有甚於近日,新除授副校理尹淳,待明日,卽爲牌招察任,何如?傳曰,允。
正言金濰啓曰,臣以論罷鄭雲柱事,初被沈樘之疏斥,不得不引避,而三牌之下,黽勉詣臺,奉命監試矣。卽聞承旨金始慶,繼雲柱而又陳一疏,其所捏合粧撰之言,比雲柱倍緊云。原疏未下,臣不得其詳,而第不勝駭然之至。彼始慶等,執以爲奇貨者,特徐命均疏中數句語耳。命均之疏,言之謬矣,發之妄矣。當初臺啓,亦以謬妄而斥之,則今乃以臣啓中謬妄二字,謂之巧護者,其果成說乎?至若命均被斥,無論時月之久近,事旣往而年又改,則昨年經年之云,不過行語間帶去之說而已。今乃巧加摘抉,曲成註解,目之以欺眩,其所用意,吁亦憯矣。向日雲柱之疏,與盧世梓疏,槪如印一本,而攙說前事,侵斥喉司,隱然欲開世梓疏入之路,臣所謂和應恐嚇云者,正是實際語,則始慶所謂覓來捏合云者,雖欲爲雲柱發明,而自不覺其同歸於和應之科,不亦可笑者乎?至於冒嫌迎擊於聖批未下之前云者,臣之前避,槪已略辨,而蓋論人之道,隨其罪之輕重,或緩或急者,臺例固然。彼雲柱,敢以操弄國柄,凶黨圈套等說,誣辱大臣,略無忌憚,其用意傾陷之狀,若不及時論斥,則不靖之端,將無以防杜。此臣所以不待批下,擧劾其罪者也,而今承宣,乃謂之前所未有,遊辭眩亂,巧事傾軋,論其情態,誠可痛惋矣。雖然,旣被其無限醜詆,臣何可晏然於臺次乎?請命遞斥臣職。答曰,勿辭。
沈樘啓曰,正言金濰,再啓煩瀆,退待物論矣。傳曰,知道。
禮曹判書李台佐疏曰,伏以,臣以至庸極陋,過蒙簡拔,顧己揣分,惶蹙無地。頃因縣道,瀝血控籲,唯冀天日之俯燭,顒俟鞶帶之褫矣。聖批未下,新除又降,臣誠惝怳震駴,益不知置身之所。噫,臣之前後所叨,孰非猥越,而至於正卿之列,卽臣平生之所不期,分量之所不到,承乏苟充,冥升至此,私心懍惕,寢夢猶驚。況此儀曹,專掌邦禮,而國朝典章,古今儀節,如瞽如聾,殆同面墻,世安有如許宗伯者哉?至於經筵兼任,尤豈如臣諛淺,所可備數,而不問可否,一併埤遺,臣誠莫省其何故也。適當展陵之日,例差贊禮之任,期日已迫,變通無路,黽勉一出,少伸分義,而匪分職秩,仍因蹲據,不但私分之所不敢,寵擢之下,旣不能一奉批敎,遽然承命,抑亦公議之所嚴斥,臣內懷慙恧,外畏簡書,連呈辭章,冀蒙處分,而喉司不諒,一例退却,昨因考官之擬,一日之內,天牌四辱,情窮勢隘,輒復冒進,而恩召之屑越,國體之虧損,更無餘地,此又臣之罪也。且臣風痺宿病,越添於陪扈考試之餘,精神眩瞀,若墮烟霧,支體麻木,言語蹇澁,昏不省事,幾至於顚仆班次者,累矣。似此症狀,源委旣深,若不趁時解官,隨便醫治,將成廢疾之人,玆敢仰首哀籲。伏乞聖慈天地父母,俯賜諒察,亟收臣新資,兼遞臣本兼諸任,以幸公私,不勝幸甚云云。答曰,省疏具悉。卿其勿辭行公。
洛昌君樘疏曰,伏以,臣之高祖母靜嬪,曾祖父仁城君臣珙,生祖父海原君臣健,三代墳墓,竝在於楊州地一局之內,而第臣素多疾病,有妨行役,廢闕省拜,已過累年,回首秋原,常切霜露之感。幸於近來,病情少間,而目今寒食之節,不遠而邇,將欲省掃於三代之墓,仍擬加土於祖父海陽君臣僖之墳山,敢將追遠之悃,仰瀆於孝理之下。伏願聖慈,俯諒至情,特賜省暇,俾使恩榮,俱被幽顯,不勝幸甚云云。答曰,省疏具悉。依疏辭往省焉。仍傳曰,靜嬪·仁城君墓,澆奠床備給。
敎摠戎使漢城府左尹李森書曰,歷持外閫之節,譽已隆於干城。新摠畿輔之兵,寵遂專於斧鉞。載托心膂,仍敷腎腸。惟卿名門遺昆,宿將舊剡。蓋少日業專觚墨,志不在於萬里封候,屬先朝念切鼓鼙,望已歸於六軍司命。故當臨殿而試藝,爭覩拜命而挺身。天笑爲新,榮動決科之日,璽褒荐降,績著分符之辰。累畀鉞於雄藩,將任德用之大事,許解節於炎徼,恐亡李廣之奇才。惟當日寵異者若斯,故寡躬眷倚之有素。使管厰衛之督捕,桴鼓不驚,雖有臺閣之煩言,華袞愈侈。徒忤一時當路之意,久屈十年登壇之材。朝廷有更張之機,登庸皆歸於人望。中外屬危疑之際,簡選尤愼於師垣。乃眷虎臣,夙蘊豹略。念玆摠戎之重任,實是制閫之隆權,居則坐鎭中都,遙領三輔之猛士,急則入衛宸極,無異兩局之親兵。矧今甸服之饑荒,尤患兵民之愁苦?戎伍多缺,徒見老弱之藉名,軍儲殆空,猶訴誅求之到骨。如欲緩急得人之力,正須安危出群之才。玆授卿以摠戎使,卿其祗乃寵章,欽玆戎重。簽括雖急,愼毋使閭里之驛騷,紀律雖嚴,亦須察行陣之苦樂。如臂使指,恒養其親上死長之心,若手捍頭,庶見其赴湯蹈火之效。於戲,精悍之姿穎發之質,固卿之有餘,洪毅之量沈深之謀,望卿以加勉。自有穿楊之妙技,率勵群僚,深追映花之遺音,毋惰乃職。卿宜竭力以報,予方注意者深。故玆敎示,想宜知悉。知製敎李廷濟製進
上在昌慶宮。停常參·經筵。
世宗大王忌辰齋戒。
金始煥啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
以輔德黃爾章,副校理尹淳牌不進,罷職傳旨,傳于南就明曰,推考傳旨捧入。
以正言金濰牌不進,罷職傳旨,傳于南就明曰,推考傳旨捧入。
金始煥啓曰,左承旨權重經,右副承旨金始慶,俱以疏批未下,左副承旨朴彙登,身病方重,同副承旨沈樘,臺避引嫌,竝不仕進,廳中只有臣始煥,右承旨南就明,出納之地,僚員不齊,事多苟簡,不成貌樣。同副承旨沈樘,所引之嫌,元非大段,卽爲牌招察任,左承旨權重經,右副承旨金始慶,亦當一體牌招,而疏批未下,不得循例請牌,至於左副承旨朴彙登,以實病,昨違再召,斷無供職之望,合有變通之道,何以爲之?竝此仰稟。答曰,疏批已下,卽爲牌招。朴彙登改差。
又啓曰,左承旨權重經疏批已下,卽爲牌招察任,何如?傳曰,允。
以左承旨權重經,右副承旨金始慶,同副承旨沈樘牌不進,罷職傳旨,傳于金始煥曰,推考傳旨捧入。
金始煥啓曰,假注書權贄,時無職名,依例付軍職,冠帶常仕,何如?傳曰,允。
南就明,以禮曹言啓曰,卽接恭陵·順陵參奉所報,則自數日前,惡虎數首,橫行於齋室至近之地,至於白晝,噉食陵底村家牛犢,疲殘陵卒輩,不得任意出入云。陵寢至近之地,有此虎患,事極可慮,卽令軍門,發遣將校,期於捕捉事,分付,何如?傳曰,允。
南就明,以訓鍊都監言啓曰,因禮曹啓辭,恭陵·順陵,有虎患,令軍門發遣將校,期於捕捉事,允下矣。善放砲手八十名,將官率領,卽爲發送之意,敢啓。傳曰,知道。
執義朴熙晉啓曰,正言金濰避辭,在前引嫌而退。當初論劾,蓋循公議,意外人言,何必爲嫌?請正言金濰出仕。答曰,依啓。
左承旨權重經疏曰,伏以,臣積年罪廢,忽承除命,而園陵行幸,只隔一宵,陳疏不達,召牌再降,分義惶恐,不得不冒沒出肅,而臣之情勢病勢,終有所不敢供職者,玆敢悉暴情悃於天日之下,以請臣罪焉。昔在先朝,觸非常之罪,陷不測之地,幸賴先大王天地生成之恩,終始周全,收召桁楊之餘魂,息偃桑麻之樂郊,恩山德海,天高地厚,區區感結之忱,無路自達,而臣民無祿,龍馭上賓,臣又無狀,不能上攀弓劍,下褥螻蟻,南望蒼梧,有淚成血。蓋臣之幽悃苦衷,未及暴白於先朝,而及今晏然抗顔於朝列,義之所不敢出,此臣之不敢冒出者,一也。向日改紀之初,以臣駑劣,猥塵銀臺之擬,而重被丞相之嗔,辱及泉壤,誣衊非常。夫名義之說,臣叔父前監司臣珪陳情之疏,槪已陳暴,臣不欲爲疊床語,以煩天聽,而新定收司之文,作爲一世之法,臣以子若孫應錮之人,何敢廁迹朝行,以取當路之嗤點乎?此臣之不敢冒出者,二也。臣自少殘羸善病,數年來,連經劇疾,眞元大脫,形神都換,特未絶者,一縷喘耳。痰火爲主,升降無時,火升則瞀昧恍惚,全無省識,四肢痿廢,不能運用,委身床席,飮啖專廢,凡人臣之言病者,多非實狀,而若臣則尫衰之狀,蹣跚之行,昨日陪從,聖鑑親矚,以此病狀,何以供夙夜之役乎?此臣之不敢冒出者,三也。蓋此三不敢出,已斷當世之望,而翼陵展謁時,臣力盡氣急,終不能陪至陵上,臣之罪又益大矣。伏乞聖明,諒臣情病之如此,亟賜遞改,以謝公議,以安私分,千萬幸甚云云。答曰,省疏具悉。爾其勿辭,從速察職。
右副承旨金始慶疏曰,伏以,臣身病沈痼,踪地憫蹙,屢上辭章,見阻未徹,三違召命,有罪難赦。適値園陵行幸,期日已迫,區區私義,有不暇顧,不得不黽勉冒出,陪扈往返之際,重觸寒感,舊患新恙,一時交作,頭疼風眩之症,日益添劇,飮啖全減,筋力殆盡。以此病狀,斷無因仍供劇之望,且臣情勢,實有所難安者。臣之前疏,旣不得一經睿覽,玆敢略暴其槪焉。日昨與伴直同僚,在院之時,咸陽幼學盧世梓爲名人,來呈疏,槪有討賊護逆等語,適會院僚多不仕進,以後日更呈之意言送,而連値齋戒,趁未捧入。其後又爲來呈,侵辱本院,不遺餘力,至謂之復踵向日凶黨之習,無端退斥,末乃以先治伊日仕進承宣壅蔽之罪爲請,臣竊不勝驚駭之至。伊日其疏之不卽捧入者,元非無端退却,終始不捧之意,則其所詆斥,實是意慮之所不到也。言路之壅閼,本非聖世美事,而向來凶黨輩,凡於害己之疏章,輒皆阻搪壅蔽,使讜言罔聞,主勢日孤,臣嘗痛惋於斯,自今疏章之到院者,無論其言之是非,劃卽捧入,以俟聖上處分,而不可自外退却之意,尋常言說於院中,此則諸僚之所共知者也。彼鄕儒,不諒臣本意之如許,恣意醜辱,至於此極,揆以廉隅,終不可冒沒蹲據於榮次也,決矣。伏乞聖明,諒臣情病之難强,亟許鐫削臣職名,以延殘喘,以謝人言,千萬幸甚。臣於乞免之章,不宜贅及他說,而目擊近日事,竊有所慨然於心者,敢此附陳其一二,惟聖明澄省焉。日者,前掌令鄭雲柱之疏,不過曰討逆之不嚴也,命均之負犯甚重,史局之請敍請留,銓曹之遽擬華聯之爲非也。仍論向時群凶之阻塞言路,欲令今日朝廷,懲前而毖後,臣未知此何罪也。我朝待臺閣之道,極其優隆,設令其言過中,而自上或加摧折,則喉司覆逆,臺啓請寢,以贊成恢弘言者之美者,已成三百年宏規。況其言,元無可罪,而身被其斥者,冒嫌迎擊於原疏未下批之前,實是前所未有之事也。雖以近事言之,黃一夏之疏,何等駭悖,而曠日遲待,久乃擧劾者,蓋以聖批未下之前,不可徑論故也。獨於此疏,不顧臺體之自別,格例之有礙,汲汲然挺身反駁者,有甚忙迫事而然歟?若此不已,則凡章疏之上徹,上未賜批,下已隨劾,是非黜陟之權,將不得自人主出矣,寧不寒心?且其所以罪狀雲柱者,尤不近似。彼若以雲柱爲可罪,則固當劈破頭䐉,提挈本領,使受之者無辭,然後方可爲言事之體,而今乃艱辛粧撰,求說不得,乃以命均之數十日間乍罷旋復之事,或稱昨年,或稱經年,咫尺前席,恣意欺眩,有若見斥已久,情犯可恕者然。又以謬妄之目,遊辭舞文,巧加營護,想其情態,已極可駭,而至於覓來不干之儒疏,揑合言外之剩意,斥之以和應,疑之以恐喝,抑勒構罪,全不成說,誠可笑,而亦不足責也。以臣觀於今日雲柱之言,無非切中時病,而其言猶不免巽軟,此則重可責也。嗚呼,四凶通天之罪,旣已彰露,今此討逆之擧,何等重大,而立殿下之庭,爲殿下之臣者,惟當以不共一天之義,一力擔進,無或逡巡,而兩司行公之員甚少,首尾兩朔,連啓之日常罕,玉堂之官,引避多端,終無三司合籲之擧,前後引對之際,惟連啓臺官之外,無一人同聲力請者,如是而尙何望動天聽而行天討乎?彼命均,左袒志述,慢侮聖躬,而至以私罪殺士之名,勒加於君父,士氣沮喪等語,嗟悼於妖賊,夫私之一字,彼謂事係私親而發耶?殿下之私親受其辱,則是殿下受其辱也。殿下受其辱,則凡爲臣子於殿下者,人得以誅之,諉以私罪,必欲曲護者,不可謂殿下之臣也。自有此賊以來,母子之倫斁矣,君臣之分滅矣。此賊伏法,而士氣沮喪,則當此賊慢辱君父之日,果致士氣之興起耶?臣恐指賊爲士者,亦一賊也。其罪不但止於一郡守之外補而已,況可置之於騎省佐貳之職乎?臣謂宜施屛裔之典,不使滅倫罔上之言,復起於聖明之世也。臣聞黃尙中爲名人,以雲澤等血黨,蹤跡陰秘,行事叵測,而獨漏於十六人竄配之啓矣。今者尙中,與李姓兩人,僞着閫帥之手押,假成許多錢布帖給之文,持其帖而約價潛賣於人,遂至被捉於閫帥,本家之人,呈訴捕廳,自捕廳推問之際,奸狀畢露,而捕將,托以非强盜,而退却云。尙中,以擧世指目之人,圖聚銀貨之迹,若是狼藉,則其間情節,不翅竊盜之比,而本廳之輕先放釋,殊甚疎率。當該大將,亦宜推考警責,亟令還囚尙中等三人,嚴加究覈,依法勘處,所不可已,伏願竝加睿裁焉云云。答曰,省疏具悉。下款事,令該曹稟處。爾其勿辭察職。
上在昌慶宮。停常參·經筵。
世宗大王忌辰。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房提調臣韓配夏,副提調臣金始煥啓曰,獰風連吹,日氣甚不適,伏不審此時,聖體,若何?大妃殿氣候,亦復何如?停進湯劑,亦已多日,令醫女入診詳察後,議定補元之劑,宜當。臣等旣在保護之地,久未入侍,況今寒暖遞節之際,不可無對時診察之道。今日率諸御醫入診,詳察聖候,宜當。卽伏聞醫官所傳之言,王世弟微有不安之節云。臣等伏不勝憂慮之至,卽與諸醫入診,以爲議藥之地,何如?敢來問安,竝此仰稟。答曰,知道。無事,勿爲入診。慈殿氣候一樣,而多進補劑,勿爲議藥爲敎,姑爲停止。世弟雖微感,不至大段,勿爲問安,問于入侍醫官之言,當進之藥議定,宜矣。
再啓曰,伏承問安之批,有勿爲入診之敎,伏不勝悶鬱之至。臣等雖不敢更請入侍,而醫官之不得入診,亦已多日,況此寒暖不適之時,或不無將攝失宜之憂,令醫官入診,詳察聖候,實合愼重之道,惶恐敢稟。伏聞世弟宮入侍醫官所傳之言,自數日來,微有感氣,頭部不淸利,脈度頗浮大,卽與諸醫,反覆詳議,則皆以爲,感傷風寒,久未和解之致,人蔘羗活散,加乾葛一錢半,進服三貼,宜當云。此藥卽爲劑入之意,敢啓。答曰,知道。勿爲入診。
南就明啓曰,明日常參·經筵,取稟。傳曰,停。
又啓曰,來二十一日,輪對日次,取稟。傳曰,停。
又啓曰,行大司憲柳鳳輝未肅拜上疏,執義朴熙晉,掌令鄭楷,持平趙遠命呈辭,掌令李濟陳疏未下批呈辭,持平趙最壽在外。今日以監察茶時之意,敢啓。傳曰,知道。
金時煥啓曰,左承旨權重經,右副承旨金始慶,同副承旨沈樘,昨有只推之命,而今日又爲病不仕進,竝卽牌招,何如?傳曰,允。
以左承旨權重經,右副承旨金始慶,同副承旨沈樘牌不進,罷職傳旨,傳于南就明曰,推考傳旨捧入。
南就明啓曰,明日宗廟奉審時,禮曹堂上,當爲進參,而判書李台佐,參議李宜晩,俱呈辭,參判李正臣未肅拜,竝卽牌招,以爲推移進去之地。傳曰,允。
又啓曰,監察十三員內,行公十員,一員加土受由,一員未差,一員未署經。寒食祭時,無以推移分排,未署經監察,依近例,署前行公事,分付,何如?傳曰,允。
以鄭彦儒爲假注書。
金始煥啓曰,左承旨權重經,右副承旨金始慶,同副承旨沈樘,旣有只推之命,更爲牌招察任,何如?傳曰,允。
以右副承旨金始慶,同副承旨沈樘再招不進,罷職傳旨,傳于金始煥曰,推考傳旨捧入。
上在昌慶宮。停常參·經筵。
下直,水原府使金東弼。
卯時,日有兩珥。辰時巳時,日暈。午時至酉時,四方昏蒙。
大妃殿·大殿·中宮殿·世弟宮·嬪宮,政院·玉堂問安。答曰,知道。
南就明,以都摠府言啓曰,今日入直內三廳武兼禁軍及軍兵等,當爲中日習射,而宗廟春奉審相値,不得爲之之意,敢啓。傳曰,知道。
又啓曰,右副承旨金始慶,同副承旨沈樘,昨旣有只推之命,而今日又爲病不仕進,竝牌招察任,何如?傳曰,允。
以右副承旨金始慶,同副承旨沈樘牌不進,罷職傳旨,傳于權重經曰,推考傳旨捧入。
南就明,以弘文館言啓曰,副校理尹淳,再昨違牌,旣有只推之命,卽爲牌招察任,何如?傳曰,允。
以副校理尹淳牌不進,罷職傳旨,傳于南就明曰,推考傳旨捧入。
事變假注書李廷錫有頉,代以尹宗臣爲事變假注書。
南就明,以刑曹言啓曰,因右副承旨金始慶上疏,下款事,令該曹稟處事,命下矣。本曹時無首堂上,疏中所論黃尙中及李姓兩人,爲先囚禁,以待首堂上之出而稟處之意,敢啓。傳曰,知道。
金始煥啓曰,假注書鄭彦儒,時無職名,依例付軍職,冠帶常仕,何如?傳曰,允。
又啓曰,吏曹郞廳來言,今日爲政事,命下,而判書李肇,參判金一鏡,俱以病不來,參議李眞儒在外,不得開政云。判書李肇,參判金一鏡,竝卽牌招開政,何如?傳曰,允。
南就明,以侍講院言啓曰,新除授輔德黃爾章,再昨只推命下之後,連呈辭疏,今已累日,而尙不出肅,卽爲牌招察任,何如?傳曰,允。
金始煥啓曰,日昨,忠淸道幼學許璧稱名人,投呈疏槪。而連因院寮不齊,齋戒相値,退却不捧矣。今日又爲來呈,侵辱本院,罔有紀極,其在惟允之義,如此背理之疏,終難捧入,而取觀其疏,專以辛巳事爲言,敢以殿下不忍聞不容議之事,肆然臚列,許多悖說,雖不敢謄奏,而干犯先朝,略無畏忌,臣竊不勝驚痛駭惋之至。噫,殿下之昔年所遭,固是人倫罔極之變,而在殿下今日之道,斷不容一毫議及於此事,爲殿下臣子者,亦何忍追提曩昔,以戚我殿下之心哉?若其參酌禮節,追報私恩,無歉於天理人情者,則自有其道,而猶且嗣服三載,一味愼重,必待筵臣之發端,始許廟堂之商確,其聖德達孝之高出百王,孰不欽仰而感歎哉?彼璧者,特一鄕曲癡蠢之徒,渠何有知識,而所可痛者,何等鬼蜮之輩,潛形匿影,陰嗾暗指,乃敢以無嚴悖義之說,爲探試窺覬之計,敢議不敢議之事,欲改我殿下無改之孝。渠若有一分嚴畏國家,忠愛殿下之心,安敢恣意眩幻,乘機躑躅,一至於此哉?論其情狀,萬萬絶痛。若不嚴加提防,則怪鬼之輩,紛然繼起,益無所戢畏矣。又有李德培等,來呈一疏,而亦敢攙及辛巳之事,意在眩惑,藉重討逆之義,傾陷廷臣,其所用意,誠甚叵測。向者,盧世梓之疏,旣有勿捧之成命,則此等疏章,亦當一體退却。臣忝居出納之地,竊深憂慨之悃,不得不仰稟後,不捧之意,惶恐敢啓。答曰,知道。
京畿監司朴泰恒狀啓,廣州等官居李永萬八名渰死事,狀啓。傳于權重經曰,渰死人等,令本道恤典擧行。
有政。吏批,判書李肇進,參判金一鏡病,參議李眞儒在外。右承旨南就明進啓曰,臺諫及春坊闕員,今當差出,而擬望之人乏少,外任竝擬,何如?傳曰,允。又啓曰,卽接尙衣院牒呈,則別提金愼行,身病甚重,不得察任云,改差,何如?傳曰,允。以金致龍爲承旨,金啓煥爲獻納,李廷濟爲應敎,安時相爲弼善,趙景命爲判決事,金重器爲左尹,洪萬朝爲判敦寧,丁思愼爲豐德府使,韓䋊爲鎭安縣監,李仁復爲安東府使,李星煥爲懷仁縣監,李匡輔單付承文博士。兵批,判書李光佐進,參判柳重茂病,參議柳鳳徵進,參知申弼賢服制。右承旨南就明進啓曰,全羅左道水使,今當差出,而擬望之人乏少,他道守令竝擬,何如?傳曰,允。以趙儐爲全羅水使,成德望兼五衛將,尹憲柱爲知事,朴彙登·黃汝霖·趙景命單付副護軍,權贄·鄭彦儒單付副司正。
權重經啓曰,右副承旨金始慶,來詣闕外,以情勢難安,陳疏退去,同副承旨沈樘,其所引嫌,元不大段,而累召之下,一向撕捱,事甚未安,旣有只推之命,同副承旨沈樘,更爲牌招察任,何如?傳曰,允。
以同副承旨沈樘牌不進,罷職傳旨,傳于南就明曰,推考傳旨捧入。
南就明,以弘文館言啓曰,本館上番副應敎權詹,因右副承旨金始慶之疏,引嫌陳疏徑出,上番將未免闕直,校理尹㝚,疏批未下,不得循例請牌,權詹其所引嫌,不至大段,副校理尹淳,違牌不進,旣有只推之命,竝卽牌招,推移入直,何如?傳曰,允。
以副應敎權詹牌不進,副校理尹淳再招不進,罷職傳旨,傳于南就明曰,竝禁推傳旨捧入。
南就明,以兵曹言啓曰,今十七日,武臣堂上朔試射日次,而國忌相値,不得設行之意,敢啓。傳曰,知道。
又以兵曹言啓曰,曾前擧動時,隨駕人員啓下之後,則雖衰病之人,不至於不能動作,則未嘗有托故不進之時矣。今番則西班堂上擧案,一倂懸頉,無一人無頉者,已極駭然,而行副護軍李寅錫,雖老而强健,行司果金相元,新自關東任所遞來,故文臣堂〈上〉嘉善軍職中,此二員啓下矣,終不進來,以致啓下之數,不能備員,此實曾所未有之事,不可無別樣警責之道。李寅錫·金相元,竝罷職,何如?傳曰,允。
又以忠勳府言啓曰,本府書寫忠義衛尹濤身病,代忠義衛韓聖胤差下,依例假郞廳稱號,何如?傳曰,允。
又以內醫院官員,以提調·副提調意啓曰,本院例有間三年造鍼之事,而己亥春造鍼之後,今已四年,諸醫所持之鍼,尖鋩皆鈍,更爲精造進上後,分給諸醫,以待不時之用,何如?傳曰,允。
又以禮曹言啓曰,王世弟私親神主改題事,命下矣。王世弟旣陞儲位,則私親神主,仍存前題,事體之未安,果如大臣所達,不可不趁卽改題,令該宮擇日擧行,而題主官,則自承文院依例定送,神主去某親字及傍題,只以封貫姓氏神主題之,恐合事宜。以此,分付該宮及承文院,何如?傳曰,允。
又啓曰,副應敎權詹,謂有情勢難安,陳疏徑出,所當直捧禁推傳旨,而此與無端徑出有異,推考警責,何如?傳曰,允。
朴彙登啓曰,今初五日入侍時,大臣以朴致遠等依前判付擧行事,陳達後,臺臣不爲連啓,而史官草冊,則以無發落書出。臣則有耳病,不能詳聽下敎,莫重記事,以致如此,不得歸一,當該注書推考,臣亦惶恐待罪,而擧行條中,上敎,何以爲之?敢稟。傳曰,勿待罪。勿推。勿煩書出。
執義朴熙晉啓曰,請亟寢聖復發配之命,嚴刑鞫問。措辭見上請司果鄭亨益遠竄,朴弼正門外黜送。措辭見上新除授司諫院行大司諫李師尙,時在慶尙道慶州府任所,請斯速乘馹上來事,下諭。答曰,不允。下諭事,依啓。
上在昌慶宮。停常參·經筵。
自巳時至酉時,四方昏蒙若下塵。
大妃殿·大殿·中宮殿·世弟宮·嬪宮,政院·玉堂問安。答曰,知道。勿爲問安。大妃殿·中宮殿,藥房問安。答曰,知道。
藥房提調臣韓配夏,副提調臣金始煥啓曰,伏未審日間,聖體,若何?大妃殿氣候,亦復何如?王世弟微感之候,連服湯劑後,加減亦何如?人蔘羗活散三貼,當盡於今日,臣等率諸醫入診,議定繼用之藥,宜當。區區憂慮,敢來問安,竝此仰稟。答曰,知道。無事。慈殿氣候一樣。而世弟微感之候,已言于醫官矣。
再啓曰,臣等,世弟宮入診退出後,與諸御醫,反復商議,則皆以爲,湯藥進服之後,微感之候,幾盡和解,而齒齦微浮,且有煩熱之氣,此是感後餘熱,猶未盡祛之致,柴胡凉膈散,加石膏煅二錢,知母·黃連·薑炒各一錢,連服三貼宜當云。此藥卽爲劑入,而仍伏念王世弟患候,猶未復常,孝寧殿節祀隔日,冒夜將事,必致添傷之憂,許令大臣攝行,實合愼疾之道,惶恐敢啓。答曰,知道。世弟仰稟曰,症候加勝,今此節祀,躬自攝行云,不得已從焉。
南就明啓曰,明日常〈參〉·經筵,取稟。傳曰,停。
又啓曰,同副承旨沈樘,昨有只推之命,今又病不仕進,牌招察任,何如?傳曰,允。
又以弘文館言啓曰,新除授應敎李廷濟,時在京畿坡州地,經筵入番事緊,請斯速乘馹上來事,下諭。上番之連日闕直,事體未安,副應敎權詹,副校理尹淳,昨日有禁推之命,副校理洪廷弼在外,校理尹㝚疏批未下,副提學李眞望,非但疏批未下,拘於館規,不得請牌,無他推移之員,令政院稟旨變通,何如?傳曰,允。
又啓曰,新除授左副承旨金致龍,時在忠淸道稷山地,斯速乘馹上來事,下諭,何如?傳曰,允。
又啓曰,金吾罪囚,積滯已久,今則諸堂皆無故,而判義禁沈檀,只以疏批之未下,引嫌不出,遷就至此,開坐無期,而不得循例請牌,何以爲之?敢稟。傳曰,疏批已下,牌招開坐。
傳于南就明曰,歸厚署棺板一部,送于內需司事,言于該曹。
權重經啓曰,右副承旨金始慶,承批之後,又爲陳疏,一事再疏,殊涉過當,原疏纔已還給,而鎭日違牌,不爲仕進,尤極未安。右副承旨金始慶,卽爲牌招察任,何如?傳曰,允。
南就明啓曰,事變假注書尹宗臣,時無職名,付軍職,冠帶常仕,何如?傳曰,允。
沈樘啓曰,吏曹郞廳來言,守令多闕,政事,何以爲之?取稟。傳曰,再明日爲之。
又啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
又以侍講院言啓曰,本院新除授弼善安時相,時在平安道理山郡任所,書筵入番事緊,斯速乘馹上來事,下諭,何如?傳曰,允。
又以吏曹言啓曰,今此寒食祭,宗廟以下各陵殿典祀官,當以文官差送,而除應頉外,他無推移之路,在前如此之時,亦有生·進蔭官通融塡差之例,今亦依此塡差之意,敢啓。傳曰,知道。
又以吏曹言啓曰,曹所屬司饔院官員等,去辛丑年秋冬等褒貶等第,當爲磨勘,而本院提調有故,不得磨勘之意,敢啓。傳曰,知道。
又以吏曹言啓曰,卽接宗簿寺牒呈,則本寺褒貶等第,自癸巳秋冬等,連因都提調有故,不得磨勘,到今近十年,已往之事,有難一倂磨勘,依前例,辛丑秋冬等褒貶磨勘云。自癸巳秋冬等,至辛丑春夏等,其間本寺官員,或身死,或內外職遷轉,其褒貶等第,今難磨勘,依近例蕩滌之意,敢啓。傳曰,知道。
又以吏曹言啓曰,今日本曹褒貶坐起,各司官員參謁時,戶曹正郞李潗,佐郞申思迪,敦寧判官張震煥,奉事任敬,軍資判官李志逵,司宰僉正黃鍍,奉事李挺郁,造紙別提李顯允,兵曹正郞朴弼夢,永禧殿參奉朴師洙,司饔奉事李挺徽·趙榮祐·權炳,僉正朴起祖,氷庫別檢具鼎勳,漢城判官申思遠,稱病不進,竝推考,何如?傳曰,允。
又以備邊司言啓曰,卽見江華留守沈壽賢狀啓,則本府合操及各邑軍兵,遣中軍點視事,上年秋,因前留守狀請,姑令停止。當此賑政方張之日,決不可聚軍合操,春操及軍兵點視等事,姑爲停止之意,有所狀請。上年年事之凶荒,本府尤甚,決難循例擧行,春操與軍兵點視等事,依狀啓停止,何如?傳曰,允。
又以兵曹言啓曰,今二月二十日,文臣朔試射日次,而以孝寧殿寒食祭齋戒,不得爲之之意,敢啓。傳曰,知道。
掌令鄭楷啓曰,請亟寢聖復發配之命,嚴刑鞫問。措語見上請司果鄭亨益遠竄,朴弼正門外黜送。措語見上僞造文書,盜竊公貨,係是劇賊,今聞黃尙中爲名人,假着西帥之手押,僞成錢布之帖文,潛賣其帖,圖聚銀貨。閫帥一家人,知其僞押而捉得,呈于捕廳,其作奸情節,畢露於本廳推問之際。蓋尙中,黨於雲澤,作爲奸囮,綢繆陰秘之狀,擧世之人,無不指目。今於僞帖現捉之後,從前聚銀情跡,彰著無餘,其所與同事者數人,亦已現出,則本廳所當嚴加窮覈,而一番推問,徑先退却,實有乖於治盜之法。纔因承宣之疏,雖有令該曹稟處之命,如許奸賊,付之該曹,於法不當,直送捕廳,劃卽窮治,斷不可已。請當該大將,從重推考,黃尙中及同黨諸人,亟命捉囚捕廳,究覈嚴處。新除授司諫院獻納金啓煥,時在黃海道金川郡任所,請斯速乘馹上來事,下諭。答曰,不允。第三件事及下諭事,依啓。
答禮曹判書判義禁沈檀疏曰,省疏具悉。卿勿過辭,從速行公。
禮曹判書沈檀疏曰,伏以,臣特蒙天地父母照察之恩,得遞不敢當之職名,庶幾安意調息,以卒生成之澤矣。不意宗伯·金吾之命,又下於千萬夢寐之外,重負纔釋,誤恩荐加,當此化理更張,群彦林立之日,不知聖上,何所取於無似賤臣,而鴻恩異渥,乃至於此耶?臣誠惝怳震惕,不知所以措躬也。惟此宗伯淸秩,地望自別,決非庸陋所可堪承,則在臣難冒之勢,固無異於前職,而經闈啓沃之責,离筵輔導之任,實錄纂修之役,亦豈如臣蒙學蔑識者,苟然冒叨之地乎?左右環顧,萬萬不稱,而矧今金吾鞫坐,何等緊急?前此老病難堪之人,相續許遞者,蓋出體下之深仁,則今臣老敗澌病,難以供劇之狀,亦必聖明之所俯燭也。又自季冬以來,宿病疾劇,日加一日,方在人鬼關頭,雖欲感激恩數,冒沒趨承,而床席危喘,實無起動之望。天牌再降,坐犯違慢,病裏惶悸,寧欲無吪。伏乞聖明,特諒臣由中之懇,亟遞臣本兼諸任,俾臣得以退守私分,以畢餘生,不勝萬幸。臣無任屛營祈懇之至,謹昧死以聞。
判義禁沈檀疏曰,伏以,臣旬望之間,荐承誤恩,宗伯之任,風憲之長,其他兼帶諸職,罔非蚊負之所不堪者,則聖渥兪隆,臣情愈蹙,日夕兢惶,無地自容。日昨控辭一疏,迄未承批,而金吾寵擢之命,又下於千萬夢寐之外,顧此崇班巍秩,何等地位?以臣之衰朽庸陋,自知其萬萬不稱,則反復循省,夫豈有一分承當之望,而適値山陵之幸,只隔一宵,陳章見阻,天牌荐降,所兼太僕之任,旣有行幸時職掌之事,則非但事勢猝迫,廻避無路,且臣於此,有區區犬馬之私忱焉。臣歷事三朝,受恩罔極,而痛結賓天,未參攀髯之列,跡阻因山,莫伸蓐蟻之悲,每嚮喬山,只自隕結而已。今於隨駕之日,庶有展誠之路,則廉隅一節,有不敢顧,而冒昧出肅,因忝陪從,瞻依松栢,少泄攀號之哀,則至願已畢,死無餘恨,而至於因仍蹲冒於匪分之職,則實非臣蹔出之本意也。噫,臣積廢之餘,年又衰邁,斯世之念,不啻灰冷,而一朝拂拭之恩,都是涯分之外,臣豈敢徒恃寵靈,不揣人器,只以趨承爲恭,重貽一世之嗤點也哉?且臣宿患,添劇於勞動之餘,奄奄欲盡,人鬼不分,以此病狀,尤無自力之路。今日起居之班,未克趨參,天牌降臨,而亦未祗赴,分義虧缺,惶隕益切。況今金吾重囚,按治方棘,緣臣情病之難强,致有獄事之稽滯,則臣之獲戾,固不暇論,而其於國體,何如也?伏乞聖明,俯諒至懇,新授資級,亟命收還,兼帶職名,一倂鐫遞,以幸國事,以安微分,不勝幸甚。臣無任縮慄祈懇之至,謹昧死以聞。
上在昌慶宮。停常參·經筵。
沈樘啓曰,明日常參·經筵,取稟。傳曰,停。
又啓曰,行大司憲柳鳳輝未肅拜上疏,執義朴熙晉,掌令鄭楷,持平趙遠命呈辭,掌令李濟呈辭受由,持平趙最壽在外。今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而明日孝寧殿寒食祭齋戒相値,不得來會云矣,敢啓。傳曰,知道。
又以都摠府言啓曰,都摠管姜鋧,以實錄廳堂上,本廳坐起晝仕進去之意,敢啓。傳曰,知道。
權重經啓曰,左副承旨金致龍在外,右副承旨金始慶,以疏批未下,不爲仕進,而右承旨南就明,又以病不仕進。出納之地,事多苟簡,右承旨南就明,卽爲牌招察任,何如?傳曰,允。
以右承旨南就明牌不進,罷職傳旨,傳于權重經曰,推考傳旨捧入。
沈樘,以弘文館言啓曰,本館上番闕直,已至多日,事體極爲未安,副應敎權詹,副校理尹淳,旣已帶職蒙宥,竝卽牌招察任,何如?傳曰,允。
以副應敎權詹,副校理尹淳牌不進,罷職傳旨,傳于南就明曰,推考傳旨捧入。
沈樘,以侍講院言啓曰,明日孝寧殿寒食祭王世弟攝行時,宮官不可不備員。兼輔德朴涏,兼文學尹㝚,兼說書趙顯命,或陳疏未承批,或連呈辭單,不爲行公,弼善安時相在外,說書未差。兼輔德朴涏,兼文學尹㝚,兼說書趙顯命,竝卽牌招,以爲陪從之地,何如?傳曰,允。
權重經啓曰,右承旨南就明,旣有只推之命,更爲牌招察任,何如?傳曰,允。
又啓曰,注書尹光益同姓孽四寸大父故進士尹津妻孺人朴氏身死,服制已行四日,出仕,何如?傳曰,允。
本院啓曰,今此孝寧殿寒食祭,王世弟將爲攝行,而未寧之候,猶未復常,冒夜將事,必有越添之患。且日候陰霾,雨意如此,少愈之戒,此時尤當加意。從前殷奠,連爲攝行,今因違豫,一番停攝,其在愼疾之道,恐無所妨。昨日藥院之啓,春坊之疏,俱未蒙允,又此煩達,極知猥越,而臣等,身居近密之地,區區憂慮之忱,無所不至,惶恐敢啓。答曰,知道。已諭於藥院及講院之批矣。
沈樘啓曰,啓下中道上言二百二十四張內,二百十一張,分下各該司,違格七張,猥濫四張,疊呈二張,啓字爻周次,還入之意,敢啓。傳曰,知道。違格則因下各該司。
以兼輔德朴涏,兼文學尹㝚,兼說書趙顯命牌不進,罷職傳旨,傳于南就明曰,推考傳旨捧入。
南就明啓曰,因弘文館草記,上番闕直,而校理尹㝚,疏批未下,副提學李眞望,非但疏批未下,拘於館規,不得請牌,令本院稟旨變通事,允下矣。玉堂上番之連日闕直,事體未安,而副提學李眞望,校理尹㝚,疏批俱未下,不得直請牌招,何以爲之?敢稟。傳曰,牌招。
又啓曰,因弘文館草記,副提學李眞望,校理尹㝚,牌招事,允下矣。闕門已閉,待明朝出牌之意,敢啓。傳曰,知道。
沈樘啓曰,每當受香,以祭官之不卽入來,多有窘迫之患,至爲未安。今此寒食祭,健元陵受香,事體尤別,而實差獻官原陽都正炅,偃臥其家,累度催促,終不入來,致有臨急改付標之擧,其身居宗班,莫重祭享,不爲動念之狀,極爲可駭。不可不各別論罪,而本院則請推之外,無他可施之罰,原陽都正炅,從重推考,何如?傳曰,允。
答輔德黃爾章,司書李明誼疏曰,省疏具悉。世弟攝行事,已諭於藥院之批矣。
答礪山君枋疏曰,省疏具悉卿懇。卿其勿辭,調理行公。
答校理尹㝚疏曰,省疏具悉。旣往之事,不必爲嫌,勿辭察職。
答副提學李眞望疏曰,省疏具悉。旣往之事,不必追提,勿辭察職。
答兼輔德朴涏疏曰,省疏具悉。已往之事,何足爲嫌?勿辭察職。
答兼說書趙顯命疏曰,省疏具悉。爾其勿辭,從速察職。
輔德黃爾章,司書李明誼疏曰,伏以,臣等卽伏見下藥院之批,以世弟仰稟曰,症候加勝,今此節祀,躬自攝行,不得已從焉爲敎,臣等竊不勝憂悶之至。今日藥院入診東宮時,親承徽敎,則以食飮厭進,神氣沈困下令。醫官亦以爲,脈度煩數,不無熱候云,於此可見感氣之猶未快解矣。今此症候,似由於向日園陵隨駕,魂殿將事之際,晨夜觸寒,榮衛損傷而然。今若不思少愈之戒,又有躬攝之擧,則必將有添重之慮。況今日氣乖常,寒暖不適,其在愼疾之道,決不可復此勞動而觸冒矣。雖以王世弟達孝之心,不戒疾患之或添,有此仰稟攝行之意,而臣等區區之慮,竊恐有不善將攝,以致彌留之患,玆敢陳章仰籲。伏願聖明,特軫愼重之義,亟寢攝行之命,千萬幸甚。臣等無任憂迫祈懇之至,謹昧死以聞。
礪山君枋疏曰,伏以,臣本一疎屬公族,百無可取,而猥蒙兩朝之恩渥,絲毫蔑效,徒享榮祿,迄至于今四十餘年,居常惶凛,如履淵氷,涯分已溢,鬼責隨至,自今年正月念後,臣之長子前參奉臣益煥,忽構毒疾,危症日劇,以二月初六日,竟遭長逝之變。父子鍾情,痛徹心肝,時日稍久,疚懷彌深。況臣年至望七,死亡無日,而自見凶禍以來,忽忽惘惘,生意索然,宿病添劇,形骸換脫,兩脚痿癖,不能運步。竊伏念,臣所帶孝寧殿享官之任,逐朔輪直,是何等重地,而緣臣年衰病痼,從前仕進,亦後於人,固已惶凛,而居諸易邁,三年之制,只剩數三箇月,臣忍死行公,不敢出告病祈免之計矣。到今喪禍之餘,病勢日就危綴,委頓床簀,實無一分起動之望。玆敢冒萬死,不避僭猥之嫌,悉陳由中之懇。伏乞天地父母,俯察危悃,特垂哀憐,將臣所帶享官,亟許遞改,以便公私,千萬幸甚。臣無任屛營祈懇之至,謹昧死以聞。
校理尹㝚疏曰,伏以,不肖小臣,向叨本職,屢違召命,罪戾層積,揆以邦憲,萬殞猶輕。聖度天大,曲賜包容,不加誅罰,只許恩罷,臣方感激洪造,且惶且悚,曾未幾何,敍命遽下,除旨遽降,臣誠驚隕震惕,罔知攸措,直欲鑚地以入,而不可得也。噫,臣之所被瀛選削錄之論,旣發於當時承宣之疏,改錄之議,又出於頃日公會之地。玉署論思之任,卽臣自畵之地,臣雖萬萬無狀,豈有一分冒當之勢,而不意迺者,大臣筵白,至煩開釋,又請督出,臣之情勢,至此而尤益窮蹙矣。且臣於黃一夏·柳復明之疏,實有危怖不敢安者,而頃日辭疏,久未承批,一疏陳辨,尙今未果,私心悚蹙,尤不可言。前後諸臣,或疏或啓,昭暴無餘,則臣不必更事呶呶,而然彼旣以斥黜爲言,則臣之決難冒進之端,更加一層矣。昨於荐召之下,不敢坐違,趨詣禁扃之外,略暴肝血之懇,而喉司不諒,終至退却,又犯逋慢之科,荐下只推之命,臣於此,一倍惶悶,不知置身之所也。顧臣區區守株之見,無異後前,方欲治疏更籲之際,又因本館草記,庚牌降臨,分義是懼,復此隨詣,而寧被違傲之誅,實無冒出之理,玆不得不拜章徑退,恭俟嚴譴。伏乞聖明,特賜諒察,亟削臣職,仍治臣罪,以謝人言,以幸微分,不勝萬幸。臣無任惶懼隕越屛營祈懇之至,謹昧死以聞。
副提學李眞望疏曰,伏以,臣庸陋譾劣,百不猶人,前後忝竊,雖係漫職,尙且逡巡。不意昨者,乃有新除副學之命,驚惶悚慄,不知置身之所。嚴召旋降,不敢爲詣闕陳懇之計,坐犯偃蹇之罪,聖度天大,乃慳例罷,恩渥愈隆,促招又降,臣於是,尤不勝悶蹙抑塞之至。念臣文學蔑裂,知識汚下,氊廈橫經,已是玉杯盛溺。況玆長席,地望自別,衰世乏人,雖或苟充,亦未有如臣空疎,忽地濫躋者也。量才揣分,已決其不敢一朝居也。且臣區區情勢,自有不敢進得一步者。蓋於癸巳館錄之後,儒臣有謬擧臣名,謂之見漏者,伊時當事諸人,提臣昔年私家訟冤之疏,紛然迭出,盛陳當枳之狀。其言之公私是非,姑且勿論,極選之地,旣有搪塞之言,則在臣私義,實無一分冒當之理。此臣所以丙申新錄時,三違召牌,閱旬對吏,終至於坐罷者也。末後再錄,雖復黽勉檢擧,特緣先大王寵視獨偏,至有已甚之敎故耳。若其欲枳之心,固自如也,則臣心之自畫於榮塗者,今且十載矣。況此長官,又與凡僚逈異,則今日去就,不待臣言之覼縷,想亦通朝之所共知也。今雖朝著草創,位置未充,不得不以品秩相近者,强爲引擬,而以臣一人之身,前旣卑秩下僚,而不敢唐突,今乃首席妙選,而肆然出脚,不顧一身之廉隅,重辱朝廷之名器,則其奊詬無恥,當作何狀人哉?設令臣之才分,或可企及,惟此一款,決無自進之勢者,較然明甚。況其萬萬不稱,如前所陳者乎?玆不得不趨詣象魏之外,畢暴情悃。伏乞聖慈,特加體諒,將臣新授職名,亟許鐫改,以全微尙,以重公器,千萬幸甚。臣無任屛營祈懇之至,謹昧死以聞。
兼輔德朴涏疏曰,伏以,臣本陸陸下品,不比人數,而粵自先朝,過蒙洪造,淸班顯秩,敡歷殆遍,前後寵靈,夐超尋常,叨冒隆私,與天無極,而絲毫未酬,弓劍永閟,未死老臣,攀號莫及,擬將餘喘,仰沐新化,守分窮廬,甘自沒齒矣。迺者,天啓明斷,位著一新,遺簪墮履,次第收錄,而如臣衰朽廢蟄,垂死無用之物,亦在記識之數,屢玷淸擬,已極不似,而今玆春坊兼任之除,忽及於千萬夢寐之外,恩命纔下,嚴召繼降,臣誠驚惶感激,罔知攸措。在臣之道,固當竭蹶趨承,一以爲瞻望耿光之計,一以效延頸願死之忱,而顧臣情勢病勢,俱有所不敢冒當者。蓋臣曾於丙子年間,適忝館職,敢以二款事上陳,而其下款主意,要使國家處分,得中得宜,上不逼於二尊之嫌,下不混於嬪御之卑而已。寧有一毫他意於其間,而厥後臺官李東彦輩,乃以僭逼悖亂等語,厚加誣衊。噫,彼東彦,未識彝倫,焉知名義?此則臣不欲呶呶追辨,而前後朝紳間,亦有襲其餘論,而持臣斥臣者,此固臣難冒之一大關捩也。兼以犬馬之齒,已滿七耋,衰朽已極,疾病且痼,胃弱而飮啖全却,脚痿而行步極艱,加以宿患泄痢痰火等症,一時添劇,眞元盡脫,喘息如縷,宛轉床席,作一僵屍,咫尺庭除,亦難運動,瞻望宸極,欲起還仆。天牌之下,竟未祗詣,拜陵之時,又未陪從,而不料只推之命,反出格外,請譴之章,亦未登徹,一日二日,虛帶職名,臣罪至此,實無所逃,玆敢罄盡危悃,仰暴於嚴廬之下。伏乞天地父母,察臣臲卼難安之勢,憐臣癃廢難保之狀,特命鐫削臣職名,仍勘臣違傲慢命之罪,以警具僚,以肅朝綱,千萬幸甚,千萬幸甚。臣無任屛營祈懇之至,謹昧死以聞。
兼說書趙顯命疏曰,伏以,臣之老母,隨往於臣仲兄交河縣任所矣,素患痰火之症,近有復發之漸,故欲爲上京醫治之計,昨日始爲入城,而撼頓於長途,觸冒於獰風,舊恙旣加,新感又添,肌膚烘熱,支節疼痛,寢睡全失,飮啖都廢,種種症形,殊涉非輕云。臣自聞此報,方寸煎灼,私情所迫,不能少淹直次,急治短疏,略暴情懇,不待下批,徑出禁門,擅離之罪,實所難貸。伏乞聖明,亟遞臣職,俾得專意救護,仍治臣罪,以重淸禁之直,不勝公私萬幸。臣無任屛營祈懇之至,謹昧死以聞。
上在昌慶宮。停常參·經筵。
孝寧殿寒食祭後,大妃殿·大殿·中宮殿·世弟宮·嬪宮,政院·玉堂單子問安。答曰,罔極。大妃殿·中宮殿,藥房口傳問安。答曰,罔極。
大妃殿·大殿·中宮殿,朝廷二品以上·六曹單子問安。答曰,罔極。
南就明啓曰,明日,文武科放榜,二十三日,國忌齋戒,二十四日,國忌正日,此三日,視事頉稟。傳曰,知道。
沈樘啓曰,行大司憲柳鳳輝未肅拜上疏,執義朴熙晉,掌令鄭楷,持平趙遠命呈辭,掌令李濟再度呈辭,留政院,持平趙最壽在外,今日以監察茶時之意,敢啓。傳曰,知道。
藥房提調臣韓配夏,右承旨臣南就明啓曰,冷節奄屆,殷奠又過。伏惟孝思,益切雨露之感,伏未審此時,聖體,若何?大妃殿氣候,亦復何如?王世弟患候,猶未快常之中,冒夜將事,不瑕有添傷之患耶?臣等不勝區區仰慮之至,敢來問安。答曰,知道。無事。春序倐然,殷奠又過,益復罔極。慈殿氣候一樣。而世弟,亦爲〈無〉事矣。
沈樘,以都摠府言啓曰,今日入直內三廳武兼禁軍及軍兵等,中〈日〉習射,請出標信。傳曰,知道。
又以都摠府言啓曰,副摠管李正臣,以禮曹參判觀象監官員祿取才坐起事,本監晝仕進去之意,敢啓。傳曰,知道。
有政。吏批,判書李肇病,參判金一鏡進,參議李眞儒在外。同副承旨沈樘進啓曰,判書李肇病不來,參議李眞儒在外,小臣獨政未安,何以爲之?敢稟。傳曰,仍爲之。
又啓曰,三和防禦使,今當差出,而擬望之人乏少,他道守令竝擬,何如?傳曰,允。
又啓曰,卽接漢城府移文,則判官申思遠,親病身病,有難供仕,詞訟劇地,不可久曠,依例改差,何如?傳曰,允。以金始炯爲兵曹正郞,徐命遇爲司僕正,權聖揆爲典牲主簿,李英錫爲中部主簿,趙昌世爲引儀,朴溟羽爲三和府使,成任爲江陵府使,李重國爲金川郡守,姜碩望爲理山郡守,申弼誨爲正言,沈尙燦爲漢城判官,柳綏單付兼春秋。
兵批,判書李光佐備局坐起進,參判柳重茂呈辭在外,參議柳鳳徵進,參知申弼賢服制,同副承旨沈樘進。以宋寅明·尹宗臣單付副司正。
南就明,以弘文館言啓曰,副應敎權詹,副校理尹淳,昨日違牌,旣有只推之命,更爲牌招察任,何如?傳曰,允。
沈樘,以訓鍊都監言啓曰,恭陵·順陵有虎患,故發遣將校,率領砲手,使之捕捉,而惡虎二頭,連已捉納矣。卽接將校手本,則二虎捉得之後,仍爲搜覓,而無他蹤跡云。許多軍兵,累日露處,殊涉可慮,今姑撤還之意,敢啓。傳曰,知道。
備忘記,史官一員待命,騎馬三匹,卜馬二匹立之。
事變假注書尹宗臣出使,代以李道亨爲事變假注書。
南就明,以吏曹言啓曰,今日政,兵曹正郞金始炯,副擬受點矣。始炯與都承旨金始煥,同生相避云。臣初不覺察,致有此誤,不勝惶恐。兵曹佐郞金始炯,不可仍在,改差,何如?傳曰,允。
又以弘文館言啓曰,本館上番闕直,已至四日,事體至爲未安,而副提學李眞望,副應敎權詹,校理尹㝚,副校理尹淳,今日違牌坐罷,應敎李廷濟,副校理洪廷弼,副修撰南一明在外,校理一員,修撰一員,副修撰一員未差,他無推移入直之員,令政院稟旨變通,差出闕員,仍卽牌招察任,何如?傳曰,允。
沈樘,以守禦廳言啓曰,三田渡別將朴文彬,兼察臣廳所管松坡屯田倉舍員役,而處事不謹,多有可駭之擧,爲先罷黜,而第其間事勢,誠有不可但已者。松坡屯倉所儲穀物,其數不貲,員役器皿及臣廳私備船隻,莫不句管,而南漢倉舍之役,輸運材瓦句管之事,不一其端。故自臣廳優給料米,且給員役及牛馬料,使之任使而守直。臣廳所造倉舍,則此固臣廳管下之任,非他津渡別將之比也。必須自臣廳,別擇將校中才具可合於其任者差定,然後庶無僨誤之患,不可以久勤與或有承傳之類,苟然差送者,十分明甚。且聞兵曹調用之際,每患推移之難便云。自今以後,三田渡別將段,自兵曹備望差出,而松坡屯監官,自臣廳,隨便差定之意,敢啓。傳曰,知道。
南就明啓曰,吏曹參議李眞儒入來陳疏,原疏纔已退却,而大政迫近,本曹堂上,不可不備員,待明朝牌招察任,何如?傳曰,允。
沈樘啓曰,密符親納,例也,而水原府使李眞儒,稱有情病,使其軍官替納,殊甚未安,推考警責,何如?傳曰,允。
上在昌慶宮。停常參·經筵。
自午時至申時,灑雪。
南就明弘曰,因弘文館草記,上番闕直,已至四日,而他無推移入直之員,令本院稟旨變通事,允下矣。政官卽爲牌招開政,差出闕員,仍卽牌招,何如?傳曰,允。
又啓曰,今日放榜時,兩司當爲進參,而諫院多官,或在外,或陳疏未承批,或未肅拜,無進參之人,司諫柳述,卽爲牌招,何如?傳曰,允。
又啓曰,司諫柳述,牌招不進,罷職傳旨,今方捧入,而今日放榜,諫院無進參之員,在前雖無諫院,有仍爲行禮之例,今亦依此爲之乎?敢稟。傳曰,依爲之。
以司諫柳述牌不進,罷職傳旨,傳于南就明曰,推考傳旨捧入。
有政。吏批,判書李肇牌不進,參判金一鏡進,參議李眞儒牌進。
同副承旨沈樘進啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,玉堂闕員,今當差出,而曾前擬望之人,多在罷散中,無以備擬,合有變通之道,何以爲之?敢稟。傳曰,別單書入。
以朴乃貞爲掌令,趙翼命爲兵曹正郞,呂善長爲兵曹佐郞,愼惟益爲宗簿正,趙文命爲天安郡守,尹淳爲校理,尹惠敎爲副校理,沈珙爲兼文學。
兵批,判書李光佐病,參判柳重茂病,參議柳鳳徵進,參知申弼賢服制,同副承旨沈樘進。以金濰單付副司果,李濟單付副護軍。
以校理尹淳牌不進,罷職傳旨,傳于南就明曰,推考傳旨捧入。
沈樘,以義禁府言啓曰,前以忠淸左道暗行御史書啓,刑曹粘目,鎭岑前縣監李蓍命,移本府處置事,啓下,而蓍命身病,十分危劇,不能運步就囚云,故以待差囚禁之意,曾爲啓達,使之救療矣。卽接月令醫員趙宋基手本內,李蓍命身病,比前稍歇云,拿囚之意,敢啓。傳曰,知道。
全羅監司,以靈巖居鄭千實等九名渰死事,狀啓,傳于沈樘曰,令本道恤典擧行。
以京畿監司狀啓,開城府昌陵浦鮑人等渰死事,傳于沈樘曰,令本道恤典擧行。
沈樘啓曰,啓下京畿上言二百四十七張內,二百三十五張,分下各該司,疊呈二張,猥濫四張,違格六張,啓字爻周次,還入之意,敢啓。傳曰,知道。違格則因下各該司。
沈樘,以兵曹言啓曰,卽者,新榜出身全道淸來言,其名乃道淸,而紅牌書以道昌云。卽取錄名單子及出榜時草榜及啓下榜目單子考准,則錄名單子及草榜中,以淸字明白書塡,而入啓榜目,誤書以昌字,紅牌之誤,蓋出於此,此雖出榜時忩遽詿誤之致,莫重奏御之科榜,如是不察,事甚未安。出榜時例規,自廳上出給草榜,則主掌官書員,與書寫一人看檢,使能書吏,正書相準以納,則試官親執榜目,入門官執錄名單子,相準入啓云。當該試官·入門官,竝從重推考,書寫吏及監寫書員書寫,令攸司囚禁科罪。原榜目,改付標以入。紅牌自本曹改書安寶以給,前授紅牌,亦令依前例燒火,何如?傳曰,允。
執義朴熙晉啓曰,請亟寢聖復發配之命,嚴刑鞫問。措辭見上請司果鄭亨益遠竄,朴弼正門外黜送。措辭見上凡言事之疏,勿論疎近,必許捧入,卽國家重言路之意,此前日聖上所以有是非黜陟人主所係之批也。設於其間,有言辭之無倫,情狀之可惡者,亦宜一經睿覽,然後隨其輕重,或自上處分,或自下論列,大體卽然。而今此湖儒許璧爲名者之疏,則亦有所不可以常例論者,臣雖未見其原本,而以政院啓辭觀之,亦可知其槪矣。夫辛巳事,關係先朝,有非今日爲殿下臣子者,所敢容議。而璧,以鄕曲無識之輩,乃敢懷探試眩惑之計,肆然論列,以戚我殿下之心,喉司之臣,旣不敢循例入奏,又不敢提論其疏中無嚴悖義之說者,良以此也。此與尋常疏章之未及登徹者,其事絶異,決不可不嚴加隄防,以爲懲勵之地。請疏儒許璧,亟命遠地定配。淸州牧使安相元,曾任海州判官時,凡係貪虐之政,不可殫論。而最可駭痛者,境內寡女,使各其面,成冊以納,則無依之類,望其恤典之或施,爭先入錄,其數甚多,一日之內,沒數聚集於官門,諉以生産之減少,責其守節之無謂,督捧贖錢,不少饒貸。寡婦錢之說,大播京外,聞者莫不嗤罵,苟有人心,何忍爲此?及至前冬,陞擢雄府,適當歲抄之時,各色軍兵逃故之代,厥數夥然,而輒以富民及校生子枝推捉,與色吏符同,捧錢頉下,怨讟朋興,近日定配罪人李秀節者,家在官門數十里地,而屛去傔從,晨昏往來,綢繆陰密之狀,已不可言。而乃於元日之曉,猝然上京,大同錢數千餘兩,無端取用,不知置處,其代則以還上米,使之立本充報,境內及隣邑之人,莫不驚疑駭憤,傳說不啻狼藉。如此無狀不法之人,決不可仍置,以貽窮民之害。請淸州牧使安相元,削去仕版。新除授司諫院正言申弼誨,時在忠淸道忠州地,請斯速乘馹上來事,下諭。答曰,不允。下諭事,依啓。
上在昌慶宮。停常參·經筵。
仁宣王后忌辰齋戒。
辰時巳時,灑雪。
大妃殿·中宮殿,藥房問安。答曰,罔極。
沈樘啓曰,行大司憲柳鳳輝未肅拜上疏,執義朴熙晉,掌令鄭楷,持平趙遠命呈辭,掌令朴乃貞,持平趙最壽在外,今日以監察茶時之意,敢啓。傳曰,知道。
藥房提調臣韓配夏,右承旨臣南就明啓曰,春寒未解。伏未審此時,聖體,若何?大妃殿氣候,亦復何如?王世弟欠安之候,連服湯劑後,快臻勿藥之喜耶?柴胡凉膈散三貼,已盡於昨日,臣等卽與諸醫入診,詳察症候,議定繼進當否,宜當。臣等區區憂慮,敢來問安,竝此仰稟。答曰,知道。無事。慈殿氣候一樣,而世弟症候,已言于醫官矣,勿爲入診,湯劑,三四日停止,宜矣。
南就明,以弘文館言啓曰,新除授副校理尹惠敎,時在忠淸道尼山地,經筵入番事緊,請斯速乘馹上來事,下諭。上番之連日闕直,事體至爲未安,而應敎李廷濟,陳疏入啓,不得循例請牌,校理尹淳,昨日違牌,旣有只推之命,更爲牌招入直,何如?傳曰,允。
沈樘啓曰,事變假注書李道亨,時無職名,付軍職,冠帶常仕,何如?傳曰,允。
上在昌慶宮。停常參·經筵。
仁宣王后忌辰。
南就明啓曰,明日常參·經筵,取稟。傳曰,停。
沈樘啓曰,行大司憲柳鳳輝未肅拜上疏,執義朴熙晉,掌令鄭楷,持平趙遠命呈辭,掌令朴乃貞,持平趙最壽在外。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
南就明,以弘文館言啓曰,本館上下番見存六員內,校理洪廷弼·尹惠敎,副修撰南一明,皆在外,應敎李廷濟,陳疏未承批,校理尹淳,承牌詣闕,陳疏留政院,臣夏源獨爲入直,而上番闕直,已近一旬,事體極爲未安,令政院稟旨變通,差出闕員,仍卽牌招察任,何如?傳曰,允。
假注書鄭彦儒有頉,代以尹容爲假注書。
事變假注書李道亨有頉,代以尹彙貞爲假注書。
南就明啓曰,因弘文館草記,上番闕直,已近一旬,令本院稟旨變通,差出闕員事,允下矣。政官所當牌招開政,而今日乃國忌正日,在前如此之時,亦有開政差出之例,何以爲之?敢稟。傳曰,明日牌招開政。
沈樘啓曰,卽見東萊府使尹錫來上送日本對馬州書啓謄本,則文字間誤犯御諱,而矇然謄送,事體極爲未安,從重推考,字上付籤以入之意,敢啓。傳曰,知道。
上在昌慶宮。停常參·經筵。
下直,宣沙浦僉使尹宲。
自辰時至申時,日暈。
南就明啓曰,明日常參·經筵,取稟。傳曰,停。
沈樘,以都摠府言啓曰,副摠管李正臣,以禮曹參判典醫監醫員祿取才坐起事,本監晝仕進去之意,敢啓。傳曰,知道。
備忘記,下傳于沈樘曰,今下弓矢,宣沙浦僉使尹宲處給送。
傳于南就明曰,大臣·備局堂上引見。
文學金尙奎三度呈辭。傳于沈樘曰,還出給。
以全羅監司狀啓,平壤船人安己發等,荏子島前洋渰死事,傳于沈樘曰,渰死人等,令本道恤典擧行。
南就明啓曰,假注書尹容,事變假注書尹彙貞時無職名,依例付軍職冠帶常仕,何如?傳曰,允。
又啓曰,預備兼春秋張斗周,身病猝重,不能察任,今姑減下,其代,今日政差出,何如?傳曰,允。
有政。吏批,判書李肇牌不進,參判金一鏡牌進,參議李眞儒牌進,同副承旨沈樘進。兵批,判書李光佐,賓廳坐起進,參判柳重茂,新番軍士點考坐起進,參議柳鳳徵病,參知申弼賢進,同副承旨沈樘進。
吏批啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,進士李耘聖呈狀內,矣身名字,連姓呼之,則音韻嫌逼於御諱,分義有所不敢,以聖好改名云,令藝文館給帖,何如?傳曰,允。
以洪廷弼爲副應敎,尹㝚爲修撰,權詹爲兼弼善,洪尙寅爲寧海府使。承文著作單成世頊,兼春秋單趙昌來,副司正尹容·尹彙貞單付。
沈樘,以義禁府言啓曰,本府議啓從事官朴宗榮,行首部將玄德明及陸玄,捉來部將指名現告,一體拿問,罪人徐宗伋,還發配所事,允下矣。捕廳現告內,捉來部將,亦是玄德明云,德明卽爲拿囚,而朴宗榮以居山察訪,方在任所,發送府羅將拿來。徐宗伋則亦令羅將,押送康津縣古今島配所之意,敢啓。傳曰,知道。
南就明,以禮曹言啓曰,愍懷墓守護軍等呈狀內,兩守衛官,多有科外徵斂之事,自本曹招來本墓守僕·書員等,各別査問,則其所橫斂,一如守護軍等狀辭,守衛官申衡·李溫等所爲,誠極痛駭。竝爲汰去,其代,令該曹卽爲差送,何如?傳曰,允。
沈樘,以備邊司言啓曰,黃海兵使趙世望,以連因凶荒,操鍊·巡㸃·軍器摘奸,八年停廢,誠極寒心,而沿海邑失稔,近古所無,前秋巡操,亦旣停止,依前秋例,今姑停止,或簡其騶率,趁農前巡點,兩款中指揮事,報本司矣。本道戎政之久廢,誠爲可慮,而沿海之邑,多成赤地,今方救死不贍,雖曰簡其騶率,此時巡點,實爲重難,今姑停止,待秋成擧行,恐合事宜,以此分付,何如?傳曰,允。
又以備邊司言啓曰,廣州府尹李萬稷呈狀內,病情深痼,難望收效,公務瘝曠,至於四朔之久,斯速入啓處置云。本州以尤甚之邑,當此分糶設賑之日,不可一任其廢務,廣州府尹李萬稷罷黜,何如?傳曰,允。
又以戶曹言啓曰,本曹頃以經費不足,忠淸道牙山倉所屬各邑稅穀,趁三月二十日內,來納京倉事,啓下,分付矣。都事下去後,當爲裝載發送,而新除授忠淸都事徐命九,時未署經,辭朝未易云。稅穀裝發,一時爲急,不可無變通之道,令政院稟旨擧行,何如?傳曰,允。
又以工曹言啓曰,本曹所管各津津船中,今年限滿露梁一隻新造,五隻改槊,松坡三隻改槊,合新造一隻,改槊八隻等,所入材木,量其容入,依事目已給價本於船材都庫人處,使之入峽貿得,待其流下,卽爲新造改槊之意,敢啓。傳曰,知道。
以校理尹淳,牌不進,罷職傳旨,傳于南就明曰,推考傳旨捧入。
以扈衛軍官姜弼周上言,傳于沈樘曰,紙端所繫傳令牌內上元上言,依例啓下。
沈樘,以兵曹言啓曰,中樞府經歷崔齊白,以北路武弁,首被朝家甄拔之人,其所汲引後進,偏於北關,而不及於南關,臣光佐責其不爲公平,則欲爲自明,縷縷飾辭,而擧措之間,極多妄駭。武夫驕悍之習,不可不懲,中樞府經歷崔齊白汰去,何如?傳曰,允。
午時,上御進修堂,大臣·備局堂上引見,右議政崔錫恒,兵曹判書李光佐,戶曹判書金演,工曹判書韓配夏,行副司直尹就商,吏曹參判金一鏡,右承旨南就明,執義朴熙晉,修撰李夏源,假注書尹容·尹彙貞,編修官金克謙,記事官趙趾彬入侍。入侍時,崔錫恒啓曰,上候,何如,大妃殿氣候,何如,中宮殿氣候,何如?上曰,近日差勝矣。
大殿脚部三里穴受〈灸〉,定於三月初旬,間以王世弟水刺厭進,入診議藥事,榻前定奪。
校理尹淳牌招察任事,榻前下敎。
朴致遠等,依前判付,令金吾擧行事,榻前定奪。
黃尙中等,令左右捕盜大將,眼同究覈事,榻前定奪。
平安監司李眞儉牌招,催促赴任事,榻前定奪。
吏曹判書李肇,刑曹參判李森,牌招察任事,榻前下敎。
前副提學李眞望敍用事,榻前定奪。
崔錫恒所啓,近來諸臣章疏,久不下批,事多積滯,誠極悶鬱。臣曾以速賜批旨之意,屢次陳達,則以留意爲敎,而雖間間下批,未下者尙多,其中領相,積困人言,情勢難安。頃上一箚,陳情請譴矣,今過一望,尙未賜答,其在待大臣之道,極爲未安。況領相,受兩朝不世之遇,血誠憂國,忘身盡瘁,實聖上之所倚毗,朝野之所想望。且領相,爲國元輔,百責所萃,所兼諸任,無非緊重,而至於摠裁官,乃是先朝實錄摠察之任,尤不容暫曠,而以領相久不行公之故,實錄廳纂修·刪節之役,未免因循曠廢,而無以董率,此尤可悶,而尋常箚批,至今留中,如此而其可望出而論道,匡濟國事乎?今若明降敎旨,特加開釋,則領相雖有所患,今則病勢少差,自當黽勉一出,雖在家,亦可酬應機務,更望卽速下批,期於勉出,以幸國事,不容少緩。此外疏章留中之數,將至五十餘張,以此百事解體,言路將杜,雖欲行公之人,拘於體例,不敢冒出,自下亦不敢請牌,將何以開廣聖聰,咸熙庶績乎?更望深留聖慮,以次分類,卽速下批,俾無滯鬱之弊,何如?南就明曰,政院異於該司,而卽今不得成樣,必須速爲下批,然後可以牌招察任矣。錫恒曰,曾在先朝,凡係疏章之類,卽賜批旨,故香案之上,無堆積之患,庶務無滯矣。上曰,當留意。
又所啓,卽今玉堂出入人員甚少,上下番入直,亦甚苟簡,前頭新錄,無以備員,此甚可慮矣。如校理尹淳,以丙申改錄時見拔,引以爲嫌,蓋其時改錄,以文衡之不參,爲執言之端,而其所取舍,專出於擠排異己,則公議至今爲駭,尹淳之以此自劃,全無所執。尹㝚,以政席間偶然言及之事,爲難安之端,蓋昨年新錄,擧措駭異,雖於承宣之疏,有所攙及,如㝚等允叶公議之人,少無可引之嫌,而一向撕捱,終至辭免。臣於前日筵中,以此兩人所執無義,嚴飭行公之意,陳達蒙允矣,其後終無行公之事,揆以分義,豈容如是?尹淳則旣下禁推之命,又施罷職之罰,其在懲勵之道,誠爲得矣,更加嚴飭,牌招察任。尹㝚疏批已下,又加開釋,到今少無難安之端,亦爲牌招,俾無如前撕捱,使之速完新錄,何如?金一鏡曰,大臣以尹㝚事,有所陳達,其所謂政席間偶然提論云者,卽指臣言也。當初李眞儉疏中,有登時削去之言,蓋以其錄中,不無濫竽之類,而如㝚人地資望,允叶公議。臣旣首擬銓郞,今則朝議以爲,不可削錄,只取其中冒濫者,勿用爲定,㝚則元無可引之嫌,大臣所達,誠是矣。錫恒曰,向來都堂改錄,乃是無前之事,今不可引以爲例,故已以不改停當,政席說話,銓官今方入侍,詳陳委折,今無可引之嫌,更加嚴飭,一體牌招,速完新錄,何如?擧條上曰,依爲之。
又所啓,前副提學李眞望辭疏承批之後,初牌不進,此與尹淳等屢違嚴命者,有間,而一例坐罷,玉堂時無長官,新錄杳無其期,李眞望宜有收敍之道,故敢此仰達。擧條上曰,依爲之。
又所啓,司寇之長,乃是國家之緊任,詞訟立落,都民苦樂,無不係焉,其不可暫曠也,審矣。刑判作闕已久,而當品中,無可擬之人,故尙未差出云。累請陞品,極知惶恐,而事勢至此,不可無變通之道。刑判有闕之代,令該曹問于領相,陞品備擬,何如?擧條上曰,依爲之。
又所啓,卽今位著殆空,不但卿列之乏人,承旨亦甚苟簡,若以在京無故人擬望,則不過數三人,周而復始,遞易頻數,此甚可悶矣,大臣曾以次次陞擬之意,陳達蒙允矣。卽今事勢,若不如是,則萬無推移備擬之路,參議二窠,尙未差出,以曾經三司,久勤儲望之人,亦令該曹問于領相,陞品備擬,何如?擧條上曰,依爲之。
又所啓,刑曹乃詞訟劇地,而判書·參議未差,參判李森除授已久,連呈辭疏,尙未出肅,事務積滯,委屬可慮。李森,元無情病之可言,而只以新除亞卿之職,不敢輕出云。李森方帶將任,且經右尹,人望履歷,少無可議,卽爲牌招察任,而卽今緊急推覈之事,一倂廢閣云,判書未出仕前,使之趁卽擧行,何如?擧條上曰,依爲之。
又所啓,實錄乃是先朝事蹟紀述之任,其責任之重大,有非等閑公務之比,而近來諸堂多有故,開坐之日,亦甚稀少云,其在事體,極爲未安。都廳與各房堂上,使之逐日赴坐,盡心於纂修·刪節之役,恐不可已,以此申飭,何如?李光佐曰,實錄纂修,何等重大,而近因摠裁官引入,分排申飭,堂郞啓下等事,都不擧行,諸堂亦多引入,或在外,行公之員絶少,如是遷就,則實所謂汗靑無期,極爲切悶矣。小臣則因都政迫近,曹務甚紛,不得頻頻赴坐,固爲惶恐,而間間偸隙往赴,則郞廳多不來到,往往無故托病,最爲寒心者,都廳及一房二房,同在一司之內,故一二房郞廳,輪回守直,三房在別處,故該房郞廳,又爲守直矣。近來怠慢成習,入直郞廳,晝則闕直,夜亦相推不來,下人奔走請直,至犯夜禁,雖米布衙門,晝直不敢暫離。況實錄所在處晝直,何敢一刻廢闕乎?事極無據,今後則入直郞廳,勿論晝夜,若非替代,則不敢暫離,而如或如前闕直,則隨其現發,直捧禁推,定式施行,何如?金一鏡曰,臣亦待罪實錄都廳,而職務鞅掌,不能鎭日赴坐,而雖或進去,有纂修之事,而以都廳·郞廳之不爲仕進,粉板謄書,亦不得爲之,事體極爲寒心。自今別爲申飭,無得如前,似好矣。光佐曰,都廳·郞廳爲任最緊,若不逐日進來,事多掣肘,此後則別爲申飭,使之鎭日赴坐,何如?擧條上曰,依爲之。
又所啓,大凡料辦牟利之事,率皆無益於公家,貽害於小民,曾以一切禁斷之意,陳達蒙允矣。今聞慶尙道延日地,自賑廳設置鋪子,出給附近官所在米錢,定送別將,使之料販,收取穀物,以備北路凶荒船運賑救之資云。當初建白,意雖有在,數多移轉之穀,決非若干料販,所可得力。況北民之仰哺無期,南民之受困在卽,不可不急速變通。今聞所給米錢若干數外,未及受出云,臣意,所設鋪子,卽爲革罷,所授錢穀,使別將斯速還納,延日收稅所,還屬本道監營。前頭如有北關移轉之擧,則嶺南一道,素多穀物,推移輸送,亦似不難,敢此仰達。韓配夏曰,賑廳事,小臣今方句管,敢達。上年八月,其時堂上,始爲設鋪於此處,差送別將,而所給穀物,至於一萬二千二百石之多,錢文亦至四五千兩,故小臣受任之後,興販·設鋪等事,一竝革罷,別將所給穀物,盡爲還收,而至於錢文,則差人盡爲散給浦人,故不得已還爲下送差人,使之收拾本錢而來矣。李光佐曰,旣罷別將,則何可還爲下送乎?配夏曰,不送差人,則散給之錢,無收拾之路,不可不下送矣。錫恒曰,工判之言,似是矣。上曰,依爲之。光佐曰,朝家事體,不可失信於下民矣。卽今財·穀蕩竭,生民困窮,專由於料理,故凡係料理,一切停罷事,旣已定奪,知會於諸道矣。今此賑廳延日差人,若不明白區處,則外方必以料理旣罷,而仍存爲疑,差人雖以所受錢·穀收合事,未免仍存,而至於設鋪料辦,則快行停罷。延日漁稅,亦勿句管,以此意明白知委,然後外方可以曉然知之,故敢達矣。擧條上曰,依爲之。
又所啓,頃者吏判出仕之後,大政欲於念後定行矣,因承宣之疏,旋又引入,大政又將遷就,事甚可慮。金始慶疏語,元非大段云,特命牌招,俾無大政延拖之弊,何如?擧條上曰,唯。
又所啓,朝臣中年滿八十之人,則自前有變品加資之例矣。左尹李麟徵,曾經侍從,又經銀臺·藩闑之任,朝家待之之道,似當與凡官有異,依他例變品加資,何如?擧條上曰,唯。
又所啓,臣於頃日筵中,以朴致遠等事,令該府依前判付擧行之意,有所陳達,而臣於伊時,認爲依允,臺臣陳啓時,臣以蒙允之意,言及,則不爲連啓,退出後以姑停書出矣。其後入侍承旨,以此啓稟,則以勿煩爲敎,緣臣老昏,錯認聖敎,至使臺啓中止,私心惶恐,何可盡達乎?上無發落。
又所啓,朴致遠等事,旣有令廟堂原情定罪之敎,而此乃王府之事,非廟堂之所可替行者,伏望更加三思,令禁府稟處,何如?擧條上曰,依爲之。
金一鏡曰,小臣,方待罪金吾,卽爲按問之意,敢達。
又所啓,臺諫,以投疏人許璧遠配事,論啓,所論誠是矣。璧以鄕曲幺麼之輩,敢以殿下不忍聞,不容議之事,筆之於奏御文字,苟有嚴畏先王,忠愛殿下之意,其何敢肆然臚列,若是其無嚴乎?至若追報一款,酌禮參情,自有其道,商確稟定,已有下敎,而不待完定,遽然投疏,其所用意,眩幻難測。此而若不嚴懲,則日後繼起紛紜之弊,有不可勝言,亟從臺啓,以嚴隄防,不容但已,旣有所懷,敢此仰達。上無發落。
又所啓,平安監司,乃是邊上重任,而新監司李眞儉上來,已有日矣。連呈辭疏,尙未肅謝,事甚未安,且夫馬上京,已閱累朔,留滯之弊,亦不可不慮。卽爲牌招,不多日內辭朝之意,分付,何如?擧條上曰,依爲之。
又所啓,臣於頃日,以孝寧殿享官,進詣闕中,時有一年少名官,因公來見,語次間,以銓郞中有冒嫌行公者,爲言,臣果有偶然酬酢之語矣。今聞洪萬遇辭疏中,援引臣身,爲其難安之端云,臣不勝瞿然慚悚之至。臣雖疲劣,忝居台司,新進名官是非之事,豈有參涉之事乎?此不過隨聞隨答,而不愼樞機,惹人唇舌,私心羞恥,有不可言。事雖微細,旣已發端,不敢自安,略陳其委折矣。上無發落。
韓配夏所啓,臣忝在保護之地,惶恐敢達。自上每有脚部酸疼之候,前秋受灸三里,卽今日氣稍暖,醫官皆以爲,更爲受灸三里,爲宜云,敢此稟達。擧條上曰,來月初生爲之。
又所啓,王世弟今番患候,不過以一時微感,已臻康復,而聞醫官之言,自前秋水刺厭進之症,至今一樣云。此則甚是不輕證候,與醫官更爲入診,議定當服之藥,何如?擧條上曰,依爲之。
又所啓,醫官柳瑺,昔年三殿痘患時,其保護功勞,有不可勝言。曾在先朝,屢蒙恩賞,而今年已滿八十,當爲加資,而已經崇祿,更無可加之資,依先朝金有鉉例,米布各別優數題給,似合於酬勞之典,分付該曹,題給食物,何如?擧條上曰,依爲之。
又所啓,醫官鄭思恭,亦於聖上紅疹時,最多功勞,故先朝曾有加資之命,而以未資窮還收,又有準職除授之敎,而以醫官無準職之窠,還寢,其時大臣,以相當職除授,陳達,除掌苑別提,而鄭思恭,旣經六品實職,則別提之除,不過復職而已,殊無施賞之意,醫官輩至今稱冤。若有守令除授之命,則亦有合於酬勞之道,未知何如。崔錫恒曰,守令除拜,或涉太過,若除察訪等職,則似好矣。配夏曰,醫官之以功勞除拜守令,旣多前例,而鄭思恭功勞不輕,則有何不可乎?擧條上曰,依爲之。
又所啓,小臣待罪惠廳,敢此仰達。賑廳庫儲罄竭,只有大小米六萬餘石,都下居民,飢餒特甚,今方發賣,以救一時之急,而三四次發賣,則餘儲無幾。丐乞無依之類,逐日呼饑,四面坌集,其頷顑垂死之狀,慘不忍見,不得已以乾糧,計口分給,其數日加月增,前頭不知其爲幾千,本廳所儲米穀,如是不敷,接濟之策,罔知攸措,而今因京畿監司狀請,自廟堂劃給本廳米二千石。今若出給此數,則都下飢民,尤無濟活之道,勿爲出給,何如?擧條上曰,依爲之。
李光佐所啓,內三廳參下,陞以參上,乃一時變通之事,而卽今內三廳取才,未付職者甚多,新榜又出,可用之人,尤爲堆積,參上窠還爲參下,似爲合宜,而卽今六品陞遷時窠闕之不足,至於四窠,此難變通。大政時更觀窠闕,如有餘裕,臨時啓稟,還作參下,何如?擧條上曰,依爲之。
又所啓,武科出身之分防兩界,不但防邊,蓋欲使新進武弁,習知邊情,本意儘好,而卽今兩界,饑荒特甚,許多出身,一時分防,則必有主客俱困之弊。如此時,自前除防納米矣,下詢大臣而處之,何如?崔錫恒曰,武科分防,蓋欲使年少武弁,習知邊事,且爲防秋,祖宗朝創設之意,實非偶然。卽今事勢,與古有異,兩界飢荒,主客俱困,誠如兵判所達,以米代納,似好矣。上曰,依爲之。光佐曰,卽今飢荒如此,防米不可準捧,近例減捧四石,依此爲之乎?上曰,唯。光佐曰,禁軍軍需,專責於一軍色,而卽今一軍色,積儲蕩竭,新榜防米,自一軍色收捧補用,何如?擧條上曰,唯。
又所啓,國家根本,係於生民,而卽今椎剝百端,荐以饑荒,流離窮困,如在水火,軫恤之道,不容少緩,而卽今廟堂,不能備位,凡係講究之道,一向廢閣,無以少慰濱死窮民啼號望救之心,實爲切悶矣。卽今監司·守令十分盡心,則猶可救得一分,賑恤勸農等事,不可不別樣申飭,使之着實擧行,俾有實效。自上特下別諭,或令政院,代撰誕降哀痛之辭,另加申飭,何如?崔錫恒曰,兵判所達,好矣。曾在先朝,歲首則必特下備忘,惻怛軫恤之意,藹然於辭旨之間,有足以感動民心。卽今雖非歲首,若別下哀痛之敎,以示軫念之意,則爲方伯·守令者,孰不感動,而盡心於救民之事乎?方當春和議賑之時,必須親降御製,可以孚感民情矣。上曰,當留意焉。
金一鏡所啓,曾前使行時,所失銀子一千一百兩,自彼中今始推還,而咨文來到,其在事體,宜有回咨之事矣。擧條上曰,依爲之。
又所啓,槐院分館之後,臣曹例爲分送於國子·芸閣,頃日褒貶,固當擧行,而竊有所定奪於榻前者,故敢此仰稟。大抵分館之規,當一付本院,從公論爲之,而臺臣或因一時之好惡愛憎,輒有橫議於完圈之後,事體極爲未安,大關後弊矣。故且有新定事目,而向者分館本院圈點旣定之後,因臺啓,有數三人見漏於槐院者,此不可因謬誤之臺啓,移之國子,請仍點數,歸于槐院,而當之者,若引嫌不出,則銓曹,自可別樣調用矣。其中呂光憲,論者以先累爲言,所謂先累,其父必重,丙戌林溥之獄,曾以辛巳問郞時事,下獄被謫,而先朝原恕,旣蒙放釋之典,聖上嗣服之初,特命還給職牒。設令其身生存,朝家固無永廢之理,當在收錄之列,夫安有及嗣之罰,枳塞其子乎?光憲情理隱痛,不敢立朝,似當分釋,以開仕進之路,今依槐院例調用,恐合事宜矣。擧條上曰,依爲之。
又所啓,卽聞黃尙中事,事端不輕,深夜聚會,蹤跡陰秘,現發之後,宜卽按治,而捕將申翊夏,乃敢陳疏,不爲擧行,誠極駭然。政院至出疏槪,外議方譁然,翊夏宜施問備之罰,曾前如此等事,左右捕廳同爲按治,今亦依此擧行,好矣,而訓將尹就商,累經捕將,詳知前規,下詢,何如?尹就商曰,捕廳專管治盜,而在前科獄罪人及掛書罪人李世卿,竝自刑曹,移送捕廳,令左右大將,有眼同究覈之規矣。擧條上曰,依爲之。
又所啓,故相臣文忠公李景奭,忠孝德望,蔚爲昭代之名臣矣。曾在先朝,兵曹判書金錫胄陳達於筵中,以奉祀孫羽成,特命直出六品除職矣,羽成旣死,其子與孫,不幸夭歿,最長房曾孫眞佐奉祀,而家甚貧窶,香火凄涼,誠可愍惻。眞佐有文行可用,宜分付兩銓,別有除職之道矣,臣方待罪銓地,故敢達,而事係恩典,惶恐不敢直請,下詢入侍大臣而處之,何如?崔錫恒曰,文忠公李景奭,有忠孝大節,累朝禮遇,經術德望,蔚爲昭代之名臣。其孫眞佐今方奉祀,而家甚貧寒,無以供祭,且其文行,亦爲士友之所推許,特令除職,似合事宜矣。一鏡曰,李景奭之行誼,先朝亦已奬許,取覽文集,至有稱賞之御製矣,錄用主禋之孫,似不可已矣。擧條上曰,依爲之。
金演所啓,地部庫儲,幾盡匱竭,二百同封不動木綿,連續出用,錢文遺儲,不滿萬兩,國儲哀痛之中,日昨市民,意外失火,紬廛四十七間,白木廛六十五間,竝一百餘間燒燼,兩廛預受之價,以錢計數,則至於六萬兩之多,此是國家進獻內入之物及淸國歲幣方物,倭人禮單,勅使所給許多物種,預爲辦備之價也。不幸回祿之災如此,廛人逢授,雖未必盡爲燒燼,而合有參酌蕩減,以示軫恤之道,問于大臣而處之,何如?崔錫恒曰,市廛不幸失火,慘被燒燼,而紬廛尤甚,使戶判參酌分數蕩減,似宜矣。演曰,紬廛減半,白木廛則減三分之一,似得宜矣。擧條上曰,依爲之。
李光佐所啓,禁衛營前大將時,出給錢文四千餘兩於床廛以利息,捧黃蠟用之矣。床廛最先被燒,甚於紬廛云,依紬廛例,折半蕩減乎?金一鏡曰,市廛燒燼之時,物種雖不無若干輸出,而又爲偸盜所取去,盡數見失云。戶判所請減太輕,紬廛則減三分之二,白木廛則減半,似得宜矣。金演曰,一鏡之所請減,則太過矣。光佐曰,床廛所受禁營錢,亦依紬廛例,折半蕩減乎?擧條上曰,依爲之。
金演所啓,本曹連値凶歉,稅入大縮,加以屢經都監大役,庫儲罄竭矣,不幸兩廛失火,所燒公貨,旣已蕩減。所謂見燒物種,如內入及方物歲幣,倭人禮單,支勅雜物之類,而北使出來遲速,旣未預料,則其代卽當上下,使之備待,而目今庫儲枵然,着手無地,誠爲渴悶矣。關西直路各邑辛丑條稅穀,因本道狀請,會錄各其邑事,自廟堂前已覆啓定奪矣。當初直路邑捧留,蓋爲本官之需用,而本曹形勢之窮迫,至於此極,到此地頭,不可無變通之道。辛丑條稅穀,勿論直路與僻邑,自本曹定送算員,竝爲從便賣來,以補經費,何如?擧條上曰,依爲之。
又所啓,凡宗·社·各陵殿·闕內外諸上司公廨,皆有員役及守直軍卒,而自戶·兵曹,出物力修繕之後,守直者,全不看護,旋致毁傷,多費物力,連續修改,以致該曹之不能支堪,實無給料布守直之意。今後則嚴飭各司守直者,或有一瓦一石傾圮之處,這這還正,俾無一任毁劃之弊。如有不爲致察,多有傷破之處,則各其守直人,或治罪,或除名,以爲警飭之地,何如?擧條上曰,依爲之。
又所啓,本曹事務,至於此極,理財節用,固今日之急務,而連年賙賑之餘,京外蓄儲,俱爲蕩竭,生財之道,茫無其策,恤費之擧,莫如節損。自今以後,宗社·各陵殿·闕內外,其他不緊營繕,稍待年豐財裕間,姑爲停罷,以省經費,何如?擧條上曰,依爲之。
又所啓,經用中木綿,近甚匱乏,流來封不動二百同,今方連續出用,新捧前繼用,亦未可必,前頭應設都監,而用度,將不知其幾許,各處散在木綿,及今收合,然後庶可以支用矣。關西有奴婢貢木,上納本曹者,而其中二十同,逐年許賣於咸鏡監營,此外自備局,又有遼軍木十五同,年年劃給者,北關則以此可以支用。今年爲始,本曹貢木,則勿爲許賣,仍令關西,直納本曹之意,分付,何如?擧條上曰,依爲之。
又所啓,各司貢物,當初量其用度,詳定貢案矣。國家需用,古今有異,昔之有餘者,今反不足,元貢外加用,或有至三四倍者。且貢案所不載之物,今多進排,此則自本曹充給價本,故經費日益凋弊,各司元貢物種中,用度稀罕,頗有餘裕者,參酌除出,以緊用物種,推移換作取用,何如?擧條上曰,依爲之。
又所啓,氷庫負氷軍,自兵曹一依各處雇軍例,逐朔給價者,已成規例矣。昨年國恤後,魂殿供上加封之數,比前倍多,而兵曹謂無前例,不爲給價,故因雇軍之呼冤,本庫前後提調,以魂殿負納雇價,依元供上例,上下之意,陳達蒙允之後,兵曹又爲防塞,一不上下,使雇軍積勞之功,歸於虛地,窮民無告,皆懷渙散之心。前頭累朔供上之役,無以責立,將有闕封之患,事之苟簡,爲如何哉?魂殿凡干供上,旣是像生時,則兵曹之稱以元無前例,而不爲給價,其在事體,極爲未安。上年魂殿負氷價,卽爲如數上下,而當初負氷軍,不爲募立之前,自兵曹出送元軍,使之進排云。今後則令兵曹出軍負氷,以爲前頭無弊進排之地,何如?擧條上曰,依爲之。李光佐曰,此非小臣不爲出給,乃前判書詩,不爲出給,而小臣察任後,新捧未敷,未卽準給,已以隨捧隨給之意,言之於外,如許瑣屑之事,亦至煩達上聽,誠爲未安矣。
南就明所啓,大臣旣以疏批未下,百度解弛,縷縷陳達,而本院與諸司有異,各掌文書,六房雖備,猶有未察之失。卽今長席及右副承旨金始慶,以陳疏未承批,不爲仕進,今已累日,而旣不得循例請牌,臣與同副承旨沈樘對直之外,他無推移之勢,僚位一空,無以成樣,院中凡事,誠爲可悶。左副承旨金致龍,亦方在外,稽滯可慮,各別催促,爲宜。玉堂闕直亦久,牌召徒煩,一無承命之人,在外人員縣道之疏,亦未承批,不得一體催促,故竝此仰達。擧條上曰,依爲之。
李夏源所啓,經筵講經書,召對講史記,一帙畢講後,繼講他冊,自是講規,而以先朝已行之事言之,史記畢講後,節酌通編,始爲進講矣。伏聞召對冊子前講綱目,未及終帙,而改講通編云,國家之治亂,政事之得失,賢邪之進退,俱載史記,最爲人主監戒之方,經書固爲根本,而史記亦不可闕也。前講綱目,仍爲進講,依先朝例,史記畢講後,繼講通編,恐合事宜,問議于領事而爲之,何如?旣有區區所懷,敢此仰達。上曰,依爲之。
朴熙晉所啓,淸州牧使安相元,前後莅官,多行不法,臣果以削去仕版論啓矣,追聞物議,多以爲不當只請削版,嚴査定罪,爲宜云,臣之當初擬律乖當之失,著矣。何敢仍冒於臺次乎?請命遞斥臣職。上曰,勿辭。
又所啓,請亟寢趙聖復發配之命,嚴刑究問。措語見上上曰,勿煩。
又所啓,請司果鄭亨益遠竄,朴弼正門外黜送。措辭見上上曰,勿煩。
又所啓,請疏儒許璧遠地定配。措語見上上曰,勿煩。
又所啓,淸州牧使安相元,曾任海州通判時,凡係貪虐之政,不可殫論,而最可駭痛者,境內寡女,使各其面,成冊以納,一日內聚集官門,諉以生産之減少,責其守節之無謂,督捧贖錢之說,大播京外,聞者莫不嗤罵。苟有人心,何忍爲此?及至前冬,陞擢雄府,適當歲抄之時,各色軍兵逃故之代,厥數夥然,而輒以富民及校生子枝推捉,與色吏符同,捧錢頉下,怨讟朋興。近日定配罪人李秀節,家在官門數十里地,而倂去傔從,晨昏往來,綢繆陰秘之狀,已不可言,而乃於元日之曉,猝然上京,大同未收錢捧留者,多數取用,不知置處,其代則以還上米,使之立本充報,境內及隣邑之人,莫不驚疑駭憤,傳說不啻狼藉。如此無狀不法之人,不可仍置,以貽窮民之害,請淸州牧使安相元拿問定罪。上曰,依啓。諸臣以次退出。
上在昌慶宮。停常參·經筵。
夜五更,流星出箕星上,入巽方天際,狀如鉢,尾長三四尺許,色赤,光照地。
南就明啓曰,明日常參·經筵,取稟。傳曰,停。
大妃殿·中宮殿,藥房問安。答曰,知道。
藥房提調臣韓配夏,右承旨臣南就明啓曰,伏未審夜來,聖體,若何?大妃殿氣候,亦復何如,王世弟調候,亦何如?昨以入診議藥事,仰稟矣。今日臣與諸醫,診察證候,議定進服之藥,宜當,區區憂慮,敢來問安,竝此仰稟。答曰,知道。無事。慈殿氣候一樣,而世弟調候,亦一樣矣。
藥房再啓曰,臣率諸醫,世弟宮入診退出後,與諸御醫,反覆商議,則皆以爲脈度洪數,水刺厭進,全出於脾胃濕熱而然。回春方,竹葉石膏湯元方,半夏代天花粉·甘草半減,加知母·赤茯神各一錢,連爲進服,宜當云。此藥五貼,爲先劑入之意,敢啓。答曰,知道。
掌令鄭楷啓曰,臣得伏見兵曹草記,以武科榜目中,出身全道淸之淸字,誤書以昌字,至有當該試官請推之事,臣於此,亦不勝悚然之至。臣以其時監試官,試場凡事,無不關涉,及其榜目考準之時,亦爲同參,而莫重奏御科榜,有此名字之差誤,其矇然不察之失,與考準試官,宜無異同。問備之罰,旣及於試官,則臣以同事之人,其何敢獨爲晏然於臺次乎?昨緣賤疾適苦,今始來避,所失尤大,請命遞斥臣職。答曰,勿辭。沈樘啓曰,掌令鄭楷再啓煩瀆,退待物論矣。
南就明啓曰,吏曹郞廳來言,承旨有闕,政事,何以爲之?敢稟。傳曰,明日爲之。
沈樘,以都摠府言啓曰,副摠管李正臣,以禮曹參判典醫監醫員祿取才坐起事,本監晝仕進去之意,敢啓。傳曰,知道。
備忘記,下傳于南就明曰,長番內官孫荊佐,當爲莫重落點單子,不踏啓字,極爲非矣,推考。
以修撰尹㝚牌不進,罷職傳旨,傳于沈樘曰,推考傳旨捧入。
沈樘啓曰,因戶曹草記,忠淸道各邑稅穀,都事下去後,當爲裝載發送,趁三月二十日內,來納京倉,而新除都事徐命九,時未署經,辭朝未易,令本院稟旨擧行事,允下矣。兩司當爲請牌,而諫院無牌招之員,憲府則行公在外外,陳疏呈告人員,竝卽牌招,以爲署經之地,何如?傳曰,允。
兵曹口傳政事,副司直權詹。
沈樘,以御營廳言啓曰,本廳屬海西八番別馬隊五十六名,標下軍一名,已爲逢點整齊矣。來三月初一日,與東營入直七番別馬隊替代後,舊軍放送之意,敢啓。傳曰,知道。
又以御營廳言啓曰,本廳左部前司屬慶尙右道五哨軍兵六百七十名,已爲逢點整齊矣。來三月初一日,與前部後司軍兵替代後,舊軍放送之意,敢啓。傳曰,知道。
又以御營廳言啓曰,本廳來五六月兩朔應立左部左司屬慶尙右道五哨軍兵,四月二十五日京中逢點,五月初一日,與前司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,來五六月當海西十番·十一番別馬隊逐朔立番次,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,今此下番馬步軍兵及別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
南就明,以侍講院言啓曰,王世弟與賓客相見禮時,宮官不可不備員,而弼善安時相在外,說書未差,兼司書洪萬遇陳疏入啓,兼文學沈珙陳疏,兼說書趙顯命呈辭,文學金尙奎三告還給命下之後,不爲行公,新除授兼弼善權詹未付軍職,令該曹口傳付軍職,卽與文學金尙奎,兼文學沈珙,兼說書趙顯命竝牌招,以爲備員入參之地,何如?傳曰,允。
又以弘文館言啓曰,新除授副應敎洪廷弼,時在忠淸道忠州地,經筵入番事緊,請斯速乘馹上來事,下諭。校理尹淳,修撰尹㝚旣有只推之命,更爲牌招察任,何如?傳曰,允。
又以弘文館言啓曰,召對時,進講節酌通編,今姑停止,前講綱目,仍爲進講,依先朝例,史記畢講後,節酌通編繼講事,問議于領事之意,昨日次對時,臣夏源親承傳敎矣。問議事,今日晝仕出去之意,敢啓。傳曰,知道。
沈樘,以禁衛營言啓曰,八番海西別驍衛五十六名,步軍標下一名,已爲點閱整齊。來三月初一日,與本營入直別驍衛,依例替代後,舊軍放送之意,敢啓。傳曰,知道。
以校理尹淳,修撰尹㝚,兼說書趙顯命牌不進,罷職傳旨,傳于南就明曰,竝推考傳旨捧入。
以平安兵使狀啓,陽德官奴二萬等三名燒死事,傳于沈樘曰,燒死人等,令本道恤典擧行。
南就明,以弘文館言啓曰,召對進講時,姑停節酌通編,仍講前講綱目,依先朝例,史記畢講後,節酌通編繼講當否,問議于領事,則領議政趙泰耉以爲,晝講講經書,召對講史記,俱有先朝已行之講規,似當遵而行之,而臣方在惶蹙俟譴之中,詢問之下,不敢循例仰對,不勝恐惕之至云。右議政臣崔錫恒以爲,講官以召對時,姑停節酌通編,繼講綱目當否,來問,凡召對進講之規,必須畢講一帙,然後方講他書。伏聞前講綱目東晉紀,時未畢講云,繼講綱目盡帙後,仍講通編,似爲得宜云。左議政臣崔奎瑞,今方在外,不得問議,而領·右相之意如此,敢啓。傳曰,領相議施行。
沈樘,以宗親府言啓曰,本府以上司衙門,殘弊難支,曾在先王朝,爲慮此弊,以宗親府,乃百司之首,而疲弊最甚,不成衙門貌樣。凡事可以修擧者,令該府處之事爲敎,故因此成命,屯田及漁箭·寺刹無屬處者,若干折受,僅僅成樣矣。其後爲守令者,不有受敎,謂以民弊,瞞報巡營及御史,至有狀聞之擧,幾盡革罷,或有移屬他處者,而旣稱民弊,則備局之未諳本府殘弊之狀,只憑狀聞,請許革罷,無足怪也,而屯民輩,難堪本邑之侵漁,呈訴營門與本府,反欲還屬本府。以此見之,當初守宰之假托民弊,必請革罷之狀,昭不可掩。若此不已,則些少餘存,亦將盡數革罷而後已,先朝特敎之意,果安在哉?卽今本府百餘諸宗凡干接待,比前倍蓰,觸事苟簡,無以成樣,不可無別樣變通之道,而至於淳昌,則本非折受之地,王世弟兼帶本府堂上時,與本府曾屬金海草場田收稅處,相換,已有年所。本府捧稅與本府所納,太半減數,則民人等之樂從,自在其中,而到今稱以民弊,致有狀聞革罷之擧,其在事體,尤爲未安。以本府卽今形勢,又從以見失此地,則尤不成貌樣,曾前革罷屯田·漁採·寺刹等處及淳昌,一體仍屬,此後雖有瞞報革罷之請,切勿撓改,定式施行,何如?傳曰,允。
上在昌慶宮。停常參·經筵。
下直,釜山僉使申命尹。
南就明啓曰,來初一日輪對日次,取稟。傳曰,停。
又啓曰,明日常參·經筵,取稟。傳曰,停。
沈樘啓曰,行大司憲柳鳳輝,執義朴熙晉,持平趙遠命牌不進,掌令鄭楷避嫌退待,掌令朴乃貞,持平趙最壽在外,今日以監察茶時之意,敢啓。傳曰,知道。
沈樘,以都摠府言啓曰,今日入直內三廳武兼禁軍及軍兵,中日習射,請出標信。傳曰,知道。
又以都摠府言啓曰,副摠管東善君炳,以內三廳將鬼薦坐起事,外兵曹晝仕進去之意,敢啓。傳曰,知道。
南就明,以弘文館言啓曰,本館上番闕直,已至一旬,事體未安。校理尹淳因大臣陳達,有牌招之命,而以疏批未下,連日違牌,應敎李廷濟疏批未下,俱不得循例請牌,修撰尹㝚旣有只推之命,更爲牌招,以爲姑陞入直之地,何如?傳曰,允。
以修撰尹㝚牌不進,罷職傳旨傳于南就明曰,推考傳旨捧入。
以司諫柳述三度呈辭,傳于沈樘曰,還出給。
備忘記,下傳于沈樘曰,今下弓矢,釜山僉使申命尹處給送。
南就明啓曰,卽今院中,位甚不齊,出納之地,事多苟簡。承旨有闕之代,今日政,以在京無故人差出,仍卽牌招察任,何如?傳曰,允。
有政。吏批,判書李肇病,參判金一鏡進,參議李眞儒進,同副承旨沈樘進。兵批,判書李光佐將鬼薦取才坐起進,參判柳重茂病,參議柳鳳徵進,參知申弼賢病,同副承旨沈樘進。
吏批啓曰,新除授章陵參奉沈得行呈狀內,矣身自數日前,重患傷寒,方在人鬼關頭,數月之內,萬無差復之勢,斯速入啓處置云。病勢如此,則不可强令察任,改差,何如?傳曰,允。
吏批啓曰,卽接司宰監牒呈,則僉正黃鍍,身病甚重,不得察任云,依例改差,何如?傳曰,允。
以李宜晩爲承旨,權詹爲副校理,吳遂顯爲監察,金始鑌爲全羅都事。右尹李麟徵,今加資憲,年八十,左承旨南就明,右承旨金致龍,左副承旨金始慶,右副承旨沈樘,同副承旨李宜晩,副護軍權重經·李眞望。
沈樘啓曰,忠淸都事徐命九,以漕船裝載時急事,因戶曹草記,使之署經,而尙未擧行,掌令鄭楷引避退待,處置經宿,亦甚未安。除在外疏批未下外,兩司呈告未肅拜人員,竝卽牌招,以爲署經處置之地,何如?傳曰,允。
南就明啓曰,扈衛軍官姜弼周上言,所納傳令牌內坐元上言以下事,命下矣。弼周之祖貴賢,曾有瀋館扈從之事,其時傳令牌,尙今仍存,欲暴其祖功勞,有此上言,而繫牌於紙端,猥瀆天聽,有違常規,此上言拔去,何如?傳曰,允。
以執義朴熙晉,持平趙遠命,司諫柳述牌不進罷職傳旨,傳于南就明曰,推考傳旨捧入。
以同副承旨李宜晩牌不進罷職傳旨,傳于南就明曰,推考傳旨捧入。
南就明啓曰,同副承旨李宜晩,旣有只推之命,更爲牌招察任,何如?傳曰,允。
以同副承旨李宜晩再招不進罷職傳旨,傳于南就明曰,推考傳旨捧入。
南就明,以戶曹言啓曰,來三月朔頒料次,倉官進去于領議政臣趙泰耉家,請受祿牌,則以爲,人言罔極,方以縮伏俟譴,冀蒙斥退之意,陳箚而未承批,不敢冒受常祿云。祿牌不爲出給,係是大臣祿俸,何以爲之?敢稟。傳曰,令倉官輸送。
南就明·沈樘啓曰,卽伏見魚有龍等原情,有觀此供辭,可知其妄言,再次嚴問,有違待諫官之道,竝放送之命,臣等,不勝訝惑之至。顧此有龍等罪狀,關係甚重,上下俱受厚誣,有非一時謬妄之比。且其原情措語,愈極無嚴,本府之更請嚴問,斷不可已,而遽下全釋之命,此雖出於聖上包荒之盛德,而論以王法,所當窮覈而處之。請寢放釋之命,亟令該府,更加究覈,臣等職在近密,區區所懷,惶恐敢啓。答曰,勿煩。
又啓曰,臣等纔因魚有龍放送之命,略陳覆逆之啓,反承勿煩之批,臣等益不勝抑塞之至。今此有龍等,職雖臺閣,言則絶悖,以當初備忘辭旨,觀之,聖斷赫然,輿情胥快,而始因金吾諸堂之不備,久稽按治,其後令廟堂定罪之命,已乖法例,而一番取招,未盡究覈,直爲全釋,又出於千萬意慮之外。此其罪,豈有一毫可貰之道哉?致遠原辭,尤爲凶悖,乃以白地粧撰之言,敢欲自比於唐介之事,其愚弄迫脅之意,愈往愈甚。今若曲加原貸,終不窮覈,則君臣厚誣,無以昭皙,國人憤鬱,無以快申,金吾更問之請,誠得獄體,今於判付之下,有難循例奉行,玆敢不避猥越,復此瀆擾。伏乞聖明,更加三思,亟寢成命,以副區區之望,惶恐敢啓。答曰,勿煩。
政廳承旨沈樘啓曰,吏曹堂上,以刑曹判書·戶曹參議·刑曹參議薦望事,問議于領議〈政〉趙泰耉,則以爲,陳疏俟罪,未及承批,惶恐不敢議薦云,何以爲之?敢稟。答曰,更爲問議。三月初八日批下
正言申弼誨啓曰,請前後合啓發論臺官遠竄,連啓隨參諸人削奪官爵事。請亟寢賊臣趙聖復發配之命,仍前設鞫嚴刑究問事。請當該同知·成均大司成,竝命遠竄事。措語見上新啓,春秋之法,莫嚴於討逆,逆而不討,則亂臣賊子,靡所知懼,三綱淪,九法斁,而國隨而亡矣。今此四凶合啓,是何等大擧耶?居三司之列者,所當扼腕張膽,齊聲合辭,以此賊之一日假息,爲恥。今之盤據要津者,多是望風逃避於金一鏡等討罪之疏者也,彼以爲凶徒旣退,我可以安享富貴矣。惟以姑息,爲保身之妙策,至於君父安危,宗社存亡,置之尋常,玉堂公論之地,旣不上箚力請,又不聯名齊籲,兩司之臣,一不參啓者,亦多有之,以致曠日闕啓,其歇視國賊,容護巨魁之狀,萬萬痛惋。請前後玉堂及兩司不參啓人,一一摘發,竝罷職不敍。君臣之分,截如天地,苟有一言一事,或涉干犯,則莫逃於無將之誅矣。權之爲嶺伯也,丁酉危疑之報,適到於道內設場之日,累萬多士,忠憤所激,相率封章,遂至罷場。此實出於延頸願死之忱,則在有何可怒,而摘發首唱,囚繫滿獄,至以保護者何事等語,騰諸文移,必欲力沮保護之擧,渠若有一分臣事之心,則安敢乃爾?其無君不道之罪,不可以旣往而置之,請前監司權極邊遠竄。見無禮於其君,如鷹鸇之逐雀,自是臣子不易之常道,而旣不能明斥,又從而伸救,則護逆之罪,自有其律。向者志述之無君無母,侮辱聖躬,不但無禮而已,則此實輿儓·婦孺之所共切齒者,而彼命均,敢以侮辱聖躬之賊,謂之私罪,懲討亂賊之擧,目以殺士,則是亦無母也,是亦無君也。渠與志述,同氣相求,則無怪乎其氣之沮喪,而乃以士氣沮喪等語,肆然騰奏,左袒妖賊,脅持君上,渠雖厚被凶黨之卵翼,欲爲立功責報之計,獨不念君臣分義之至嚴且重乎?物情憤惋,久而愈激,請前參知徐命均極邊遠竄。權之沮遏保護之儒疏,公肆悖說,命均之奬詡無母之妖賊,譏切上躬,俱係無將不道之罪,則久逭嚴誅,已是失刑之甚者。頃年儒臣之疏論罪,向日亞銓之斥補命均,可見公議之至嚴,而掌銓之臣,怵於凶焰,私其至親,知申淸望,騎省華聯,肆然檢擬,視同無故之人,縱恣無嚴,莫此爲甚,請吏曹判書李肇罷職。答曰,勿煩。
沈樘啓曰,修撰李夏源,因臺啓,引嫌徑出,所當直捧禁推傳旨,而此與無端徑出有異,推考警責,玉堂上下番俱空,事體未安,副校理權詹,修撰李夏源·尹㝚,竝卽牌招,推移入直,何如?傳曰,允。
以副校理權詹,修撰李夏源牌不進罷職傳旨,傳于南就明曰,推考傳旨捧入。
以修撰尹㝚再招不進,罷職傳旨,傳于南就明曰,推考傳旨捧入。
敎咸鏡道觀察使兼兵馬水軍節度使巡察使咸興府尹韓世良書。王若曰,予惟巡宣,固在於方面,事權,尤重於邊頭。苟能得忠諒正直之人,可以責淸嚴愷悌之治。惟卿稟性端方,志操恬雅。體不勝衣,言不出口。執守則難移,國耳忘家,公耳無私。蓄積者有素。曾占魁於科甲,得喪何足驚心?晩綴班於卯申,出納固多稱旨。頃當孽臣之投匭,乃有血疏之叫閽。抗直言而擊奸,霜筠雪竹,排凶鋒而決死,泰山鴻毛。忠憤可質於神明,顧何罪也?朝議紛然其羅織,必欲殺之。非惟予意之獨憐,殆亦造物者陰相。黨人竝逐,朝著得以肅淸,冤狀夬伸,善類爲之慶賀。乃從水部之參貳,爰擢關闑之按廉。念玆北方之山川,實是東土之根本。王迹基於陶復,若周豳谷漆沮,境落接於穹廬,在漢雁門恒代。四陵佳氣,藏月遊之衣冠,七鎭雄藩,擁星羅之樓堞。不幸生民凋瘵之已甚,加以長吏誅求之無厭。防守疎虞,殷憂難一二計,人烟蕭瑟,邑里殆八九空。思之可謂澟然,誰與共理此者?資補拾於禁闥,宜須汲黯之風,壯鎖鑰於北門,莫出寇準之右。所以予心之先簡,亦見僉擧之皆同。玆授卿以咸鏡道觀察使兵馬水軍節度使巡察使咸興府尹,卿其勉竭忱誠,祗脉寵命。吸山河之勁氣,益勵初心,軫牖戶之深謀,毋負重寄。移諸州游刃之手,必盡承流宣化之要,使一方袵金之民,皆思親上死長之義。布仁澤而賑活必急,頒敎條而黜陟宜明。百年之運歷殆窮,莫謂無事,二邊之守備久撤,予獨有憂。唯稟斷自有舊章,而變通毋憚條奏。於戲,孤忠已矢於殉國,視鬼門若坦途,通才正合於按藩,駕輕車於熟路。方顯秩之斯擢,非欲遠之,待邊封之稍蘇,行且召矣。予不多誥,卿其往欽。故玆敎示,想宜知悉。通訓大夫行弘文館校理知製敎兼經筵侍讀官春秋館記注官臣李廷濟製進。
上在昌慶〈宮〉。停常參·經筵。
沈樘啓曰,行大司憲柳鳳輝未肅拜,執義朴熙晉,持平趙遠命被論,掌令朴乃貞,持平趙最壽在外,掌令鄭楷避嫌退待,今日以監察茶時之意,敢啓。傳曰,知道。
又以都摠府言啓曰,都摠管姜鋧,以實錄廳堂上,本廳坐起晝仕進去之意,敢啓。傳曰,知道。
南就明啓曰,副承旨李宜晩,昨旣有只推之命,而今日不爲出肅,卽爲牌招察任,何如?傳曰,允。
假注書尹容病,代李匡德爲之,事變假注書尹彙貞病,代南泰慶爲之。
假注書李匡德在外,代姜必龜爲之。
沈樘啓曰,視事當爲取稟,而玉堂上下番俱空,姑待備員後,取稟之意,敢啓。傳曰,知道。
又啓曰,玉堂闕直,事甚未安。副校理權詹,修撰李夏源·尹㝚,昨旣有只推之命,竝卽牌招,推移入直,何如?傳曰,允。
以副校理權詹,修撰李夏源·尹㝚等,牌招不進,罷職傳旨,傳于李宜晩曰,推考傳旨捧入。
南就明啓曰,注書尹光益連呈疏單,不爲仕進,卽爲牌招察任,何如?傳曰,允。
以江華留守狀啓,本府居吹手裵業先等四人,一時渰死事,傳于南就明曰,渰死人等,令本道恤典擧行。
李宜晩,以忠勳府言啓曰,本府書寫忠義衛韓聖胤身病,代忠義衛金益恢差下,依例假郞廳稱號,何如?傳曰,允。
南就明啓曰,以平安監司李眞儉催促赴任事,昨日筵中,大臣旣已進達牌招,而違牌不進,事體未安,更爲牌招。全羅監司李㙫,開城留守李世最除授已久,夫馬留滯,亦甚可慮,而疏批未下,不得循例請牌,何以爲之?敢稟。傳曰,疏批已下,竝牌招。
沈樘啓曰,掌令鄭楷避嫌退待,已至累日,尙未處置,事甚未安。大司憲柳鳳輝,持平趙最壽卽爲牌招,以爲處置之地,何如?傳曰,允。
李宜晩啓曰,都承旨金始煥,左副承旨金始慶疏批未下,右承旨金致龍在外,左承旨南就明申退,右副承旨沈樘及臣宜晩,伴直矣。卽者,持平趙最壽疏中,以其肅單不捧事,侵斥本院,不遺餘力,右副承旨沈樘引嫌出去,左承旨南就明,雖已申退,其所引嫌,當與右副承旨無異,非但出納苟簡,伴直無人,何以爲之?敢稟。傳曰,左承旨及右副承旨,卽爲牌招。
又以司饔院,以提調意言啓曰,本院凡百需用,專出於諸員匠人等米布,而諸員米常年所捧,不過二百八十餘石,故一年用度,常患不足矣。辛丑條應納之米,朝家以年事凶歉,或全數蕩減,或折半裁損,卽今應捧米數,僅至二十餘石,賑廳因本院移文,代給裁減之米,亦不過數十石。合而計之,視諸常年所捧,猶不滿三分之一,在京員役,燔所工匠等料布,不得計朔充給。卽今燔役方始,工匠輩擧皆飢餒,停役之患,勢所必至,況此分院移設之後,貿柴燔器,費用益廣,而此亦無他出處,事勢萬分切急,不可無別樣變通之道。本院諸員米匠人布,辛丑條裁減之代,令賑廳急速盡數移送于本院,補用燔所之地,何如?傳曰,允。
又以戶曹言啓曰,依傳敎,領議政趙泰耉來三月朔祿俸,令倉官輸送,則以爲,臣方積困人言,陳章而乞罪,不敢冒受常廩矣,至有令倉官輸送之命,惶感之極,不知死所。第於縮伏竢罪之中,終不敢冒昧祗受,本罪之外,又添不恭之誅,臣益不勝惶恐死罪之至云,祿俸不爲領受,何以爲之?敢稟。傳曰,更令倉官輸送。
南就明·沈樘啓曰,人主之於臺諫,待之誠有道矣。其言直則容之,妄則恕之,而若有龍輩無君無嚴之說,上辱聖躬,下誣一世,有何一分可容可恕之端,而以臺諫待之乎?況妄之一字,元不襯着於此等凶悖之說,以聖上含垢之盛德,雖欲曲加全宥,有不可得之矣。渠等罪狀未覈之前,君臣上下,皆在黯黮誣衊之中,則豈可諉以臺言,而終至於全釋乎?此而置之,則將使奸凶之徒,無以懲戢,其在王法,斷不可容貸。屢次執奏,每以勿煩爲敎,臣等益不勝抑鬱憂慨之忱,復此申復於夜深之後,瀆擾之罪,實無所逃,惶恐敢啓。傳曰,勿煩。
正言申弼誨啓曰,請前後合啓臺諫遠竄,連啓隨參諸人削奪官爵。措辭見上請亟寢趙聖復發配之命,仍前設鞫,嚴刑究問。措辭見上請當該同知·成均大司成竝命遠竄。措辭見上請前後玉堂及兩司不參啓人,一一摘發,罷職不敍。措辭見上請前監司權極邊遠竄。措辭見上請前參知徐命均極邊遠竄。措辭見上請吏曹判書李肇罷職。措辭見上四凶合啓,實是爲君父誅亂賊之擧,則天討之一日不行,卽廷臣一日之罪也。臣以前後三司不參啓人請罪事,昨已論啓,仍欲與憲臣,合辭陳請,而執義朴熙晉避辭還給之後,無端不出,持平趙遠命,則茶時出令之日,旋卽呈告,其逡巡觀望,延拖時日之罪,不可不懲。請執義朴熙晉,持平趙遠命竝命遞差。臣昨伏見金吾判付,有朴致遠等放送之命,竊不勝訝惑之至。夫不欲訊問臺官,固知聖意之有在,而第致遠等,誣及上躬,罪名至重,至令金吾按覈,則再三嚴問,在所不已,全然放釋,太涉輕遽,請寢朴致遠等三人放送之命,仍令該府,更加究問,以重獄體。答曰,勿煩。遞差事,依啓。
李宜晩啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
平安監司李眞儉疏曰,臣本疎愚,不識忌諱,頃年一言,妄觸當路,衆怒如大,鋒鏑交集,前後臺官,或疏或啓,聲罪狼藉,必欲甘心,已極危怕,而換面迭出,架虛揑無,至於所謂泮疏而極矣。身游舁彀,殆周一年,苟非聖上,曲加庇護,臣身之虀粉,固已久矣。末後恩譴,亦有以仰見聖意之攸在,而重嶺絶海,如就袵席,回望北宸,晨夕感祝,曾未幾何,環召遽及,廓然聖斷,一域之所同歡聳,而深恩厚渥,在臣如獨,是所謂風霜雨露,無非敎也。臣當卽還京洛,自伸私分,而中途添病,淹滯嶺底,不自意恩敍纔降,除旨繼下,乃以臣,擢授關西方伯,陰谷生春,死灰復燃,遐荒屛廢,榮耀一倍,臣是何人?新化之初,受恩至此,臣誠惝怳感激,罔知置身之所也。第念八路旬宣,孰非隆寄,而西門鎖鑰,比他尤重,苟非才局練通,聲績表著者,莫宜居之。今臣庸陋譾劣,最居人下,曾所踐歷,不過隨衆憒憒於嚴近之班。雖州縣字撫之任,亦未及累經,而一朝驟躋於雄藩大閫,責之以承流宣化,則人器之不稱,已不可言,而國事之僨誤,當復如何?今雖庶事草創,位著多乏,亦豈無才力之可堪者,而乃以倥侗一夫,苟然濫授也哉?況玆卿班崇秩,自是命德之器,明王官人之方,尤所難愼,而不問才望之如何,徒取資級之相近,猝然超擢,置之宰列,梁鵜軒鶴,豈不爲聖朝之大累乎?此又臣之駭怖恧縮,若隕淵谷者也。昨始扶曳病軀,來伏私次,含恩畏義,雖有竭蹶之意,揣分量力,實無承當之望,不得不露章自列,冀蒙鐫削之典。伏乞聖慈,將臣新授職秩,亟許遞改,以重官方,以安私分,不勝萬幸。答曰,省疏具悉。人言何必爲嫌?卿其勿辭,速往欽哉。
開城留守李世最疏曰,伏以臣,庸愚譾劣,最居人下,曾在先朝,偏蒙剪拂之恩,出入近密,殆數十年,臣民無祿,弓劍遽遺,徒切攀髯之痛,莫效褥蟻之誠,今臣區區寸心之所自耿耿者,只在於古人所謂追先帝,報陛下之義而已。臣方待罪下邑,忽叨諫省除旨,擔曳病軀,行到中路。又伏聞有居留寵擢之命,臣誠驚惶感激,繼以悶蹙,實不知所以措躬也。夫命德之器,官秩自別,保釐之責,職事尤重,決非如臣品賤才疎者之所可僥冒,而只緣承乏,遽爾苟充。仰惟聖朝,官方混淆,俯量臣身,涯分踰越,臣雖欲貪榮戀寵,冒沒趨承,其於公議之嗤點,何哉?其於名器之玷辱,何哉,且臣自在盛壯之時,素抱奇疾,及此衰暮之境,漸就沈痼,飢飽寒暖,少失將攝,則凜凜有朝夕難保之慮,分作廢疾,不敢以恒人自處者,已四年矣。才分不逮,姑捨勿論,筋力奔走,亦無其路,玆不得不披攊肝血,疾聲仰籲於宸嚴之下。伏乞聖慈天地父母,俯賜矜諒,將臣新授職名資級,亟行改正,以重名器,以安私分,不勝萬幸。答曰,省疏具悉。卿其勿辭,從速察職。
全羅監司李㙫疏曰,伏以臣,昧於量己,疎於處世,早晩坎穽,固已自料,臺章狼藉,句斷平生,實是縉紳間所無之羞辱,臣誠駭惋,不省所謂。惟以沒齒廢伏,爲一分自靖之圖矣,不意天地至仁,曲垂涵貸,湖藩新命,遽降此際,顧臣無狀,何以得此於聖明,瞻望宸極?惶感震,實不知上報之所也。念臣愚迷,最居人下,受兩朝如天之恩,致身至此,顚毛已種種矣。本末長短,豈臣敢誣?歇後短拙,不喜朋比,以此爲罪,臣亦何辭,而若乃瞻顧較挈,趨時射利,臣不忍爲此態。半生杜門,堅守本分者,只欲無受人之爾汝,而乃於白首之年,橫被罔極之口語,其所極意臚列,專以詬辱汚衊爲主,嘻嘻,世途之險巇,一至此哉?臣雖頓頑,亦有廉愧,冒此慘毒之醜辱,喋喋然求自明,陳暴其一二,爭辨其長短,則狗彘將不食臣餘矣。惟是天日在上,無幽不燭,區區寸忱,悉蒙鑑照,向非曲庇之私,覆露之恩,臣之一身,幾不免於下石之日矣。在臣今日之計,只宜屛跡息影,斂避駴機,銜鏤生成之至德,控搏犬馬之殘齡,夫豈有纓冠結綬,復廁朝行之望,而藩宣重寄,尤不容一日虛帶,以益甚罪戾。顧念司直之論,必且彈射之不暇,固無事於自列矣,天牌儼臨,再犯違慢,分義惶悚,不得不昻首哀籲。伏乞聖慈,亟命鐫臣職秩,仍命選部,永勿檢擧,以快人心,以全私義,不勝幸甚。答曰,省疏具悉。人言何必爲嫌?卿其勿辭,速往欽哉。與李眞儉疏批合下
上在昌慶宮。停常參·經筵。
下直,理山郡守姜碩望。
李宜晩啓曰,大司憲柳鳳輝未肅拜,掌令朴乃貞在外,掌令鄭楷避嫌退待,持平趙最壽未肅拜,上疏入啓,執義·持平一員未差,今日以監察茶時之意,敢啓。傳曰,知道。
李宜晩,以都摠府言啓曰,都摠管姜鋧,以實錄廳堂上,本廳坐起晝仕進去之意,敢啓。傳曰,知道。
以左承旨南就明,右副承旨沈樘牌不進,罷職傳旨,傳于李宜晩曰,推考傳旨捧入。
又啓曰,左承旨南就明,右副承旨沈樘旣有只推之命,所當竝請牌招,而拘於廳規,不得請牌,何以爲之?敢稟。傳曰,牌招。
又啓曰,玉堂上下番俱空,已至三日,事體極爲未安,而副應敎洪廷弼,副校理尹惠敎,副修撰南一明在外,應敎李廷濟,校理尹淳疏批未下,副校理權詹,修撰李夏源以臺啓引嫌,再違召命,臺啓未收殺之前,一向牌招,徒傷事體。修撰尹㝚每因前事,尙今撕捱,無意行公,卽爲牌招,有闕之代,今日政盡數差出,亦爲牌招,推移入直之地,何如?傳曰,允。
又以義禁府言啓曰,魚有龍·朴致遠·李重協等原情公事,竝放送事,判下矣。臺諫方以更加究問論啓,姑不得擧行之意,敢啓。傳曰,知道。
又以備邊司言啓曰,卽接守禦使金一鏡,摠戎使李森狀啓,則今年春操停止事,狀稟矣。上年年事之失稔,畿甸尤甚,當此春窮設賑之時,不可擧行,兩廳春操,姑停,宜當,以此分付,何如?傳曰,允。
有政。吏批,判書李肇方在臺啓中,參判金一鏡病,參議李眞儒進,同副承旨李宜晩進。兵批,判書李光佐病,參判柳重茂病,參議柳鳳徵病,參知申弼賢進,同副承旨李宜晩進。吏批啓曰,判書李肇方在臺啓中,參判金一鏡病不來,小臣獨政未安,何以爲之?敢稟。傳曰,只出緊任。又啓曰,玉堂闕員,今當差出,而擬望之人乏少,外任竝擬,何如?傳曰,允。兵批啓曰,卽接五衛將廳牒報,則五衛將沈廷輔身病甚重,不得察任,已過三十日,宿衛輪直之地,不宜久曠,五衛將沈廷輔今姑改差。傳曰,允。以柳述爲執義,以朴弼夢爲持平,鄭錫五爲校理,金興慶爲右尹,權重經爲淸州牧使,朴熙晉爲司諫。副護軍,朴熙晉單付,副司直,趙遠命單付。
李宜晩,以戶曹言啓曰,故永嘉府院君權慄恩賜田結,尙未準受矣。全羅道順天府數外官屯畓二結九十四卜,自本家望呈願受,依例折給,何如?傳曰,允。
以左承旨南就明,右副承旨沈樘不進,罷職傳旨,傳于李宜晩曰,推考傳旨捧入。
以校理鄭錫五牌不進,罷職傳旨,傳于李宜晩,推考傳旨捧入。
以修撰尹㝚牌不進,罷職傳旨,傳于李宜晩曰,禁推傳旨捧入。
李宜晩啓曰,掌令鄭楷引避退待,已至累日,而憲府無行公之員,尙未處置,事甚未安。大司憲柳鳳輝及今日政新除授臺諫,待下批竝卽牌招,以爲處置之地,何如?傳曰,允。
以執義柳述牌不進,罷職傳旨,傳于李宜晩曰,推考傳旨捧入。
李宜晩啓曰,玉堂連日闕直,事體未安。校理鄭錫五旣有只推之命,更卽牌招入直,何如?傳曰,允。
又以侍講院言啓曰,再明日孝寧殿朔祭王世弟攝行時,宮官不可不備員,而弼善安時相在外,說書未差,兼司書洪萬遇陳疏未承批,兼說書趙顯命呈辭受由,無以備員,在外人員,似當有變通之道,令政院稟旨差出,仍卽牌招,以爲備員陪從之地,何如?傳曰,允。
又以戶曹言啓曰,依傳敎,領議政趙泰耉來三月朔祿俸,更令倉官輸送,則以爲,不仕而受祿,古無是義,況在俟罪之中乎?荐承輸送之命,而又不敢祗受,臣罪益萬死云,祿俸又不領受,何以爲之?敢稟。傳曰,待下批輸送。
府啓,持平朴弼夢啓曰,請亟寢趙聖復發配之命,嚴刑鞫問事。答曰,不允。請司果鄭亨益遠竄事。答曰,不允。請朴弼正門外黜送事。答曰,不允。請疏儒許璧遠地定配事。答曰,不允。措辭見上又啓曰,今日討逆之擧,實是一國大同之論,凡爲我殿下臣子者,孰敢有逡巡退步之意哉?前後居三司之人,雖未及齊聲請討,而或筵奏疏陳,各盡其責,或嫌端情勢,俱礙參啓,其不得合辭抗爭者,蓋由於事勢之適然,而至於曠日闕啓,亦不過臺員之不齊而已。非故緩忽於沐浴之義,而傍伺窺覬之徒,憑藉大論,挾雜私意,章牘迭出,血脈相貫,必欲壞亂朝廷,傾陷搢紳,其造意設計,誠極痛惋。乃者正言申弼誨,外假討賊之義,內懷空國之計,其所構揑粧撰,都在於驅逐三司,敲撼銓地,而意東言西,吹覓洗求。其傾軋不正之態,如見肺肝,而尤可痛者,自知公議之不厭,唯恐他人之議後。中丞之引避見却,嫌難卽出者,臺例固然,而急於逐去,諉之以無端,持憲之撤單詣臺,欲爲駁論,先伻送言,使之自處,而略不爲嫌,要路迎擊。至於未承批之臺臣,不拘肅謝之早晏,只憤國事之潰裂,先通駁正之意,送示啓草,而佯若不知,汲汲投疏請罪,以爲先發禦人之策,手脚忙亂,如癡如狂,其心術之回互,擧措之駭悖,有不忍正視者。若其徐命均事,當初疏語,雖極謬戾,劾罷黜補,已伸公議。今乃以無母無君等萬萬情外之目,勒成罪案,不顧本心之無他,直欲驅之於罔測之科,噫,亦甚矣。向日之檢擧騎省,不過蒙敍後例擬之望,權之擧論舊趼,亦是年久後忘漏之致,有何一毫近似於怵凶焰私至親之科,而持此一事,看作大機關?乃於都政迫近之日,意在沮戲,計出傾奪,人之無狀,胡至此極?噫,此輩當國家危亂之際,袖手傍觀,無一人爲君父聲罪致討者,及今宗社再安,士類彙進之後,始乃盛出氣力,攘臂大言,以此見之,其意之不亶在於討逆,而專出於擊逐善類者,灼然可知,彼自內省,獨無愧乎?若不嚴加懲責,明示譴罰,則似此網打之手段,益無所畏戢,將至於禍人家國而後已,請正言申弼誨削奪官爵。答曰,不允。又啓曰,新除授掌令朴乃貞,時在慶尙道寧海府任所,請斯速乘馹上來事,下諭。答曰,依啓。又啓曰,掌令鄭楷,以臣得伏見兵曹草記,以武科榜目中出身全道淸之淸字,誤書以昌字,至有當該試官請推之事,臣於此,亦不勝悚然之至。臣以其時監試官,試場凡事,無不關涉,及其榜目考準之時,亦爲同參,而莫重奏御科榜,有此名字之差誤,其矇然不察之失,與考準試官,宜無異同。問備之罰,旣及於試官,則臣以同事之人,其何敢獨爲晏然於臺次乎?引嫌而退。偶未覺察,元非大段,不可以此,輕遞言官,請掌令鄭楷出仕。答曰,依啓。
以鄭弘濟爲假注書。
李宜晩啓曰,事變假注書南泰慶時無職名,依例付軍職冠帶常仕,何如?傳曰,允。
上在昌慶宮。停常參·經筵。
李宜晩啓曰,備邊司郞廳來言,今日賓廳坐起日次,而明日孝寧殿朔祭齋戒,不得來會云矣,敢啓。傳曰,知道。
李宜晩,以都摠府言啓曰,今日入直,內三廳武兼禁軍及軍兵等,當爲中日習射,而孝寧殿朔祭齋戒相値,不得爲之之意,敢啓。傳曰,知道。
李宜晩啓曰,左承旨南就明,右副承旨沈樘旣有只推之命,推考傳旨,今方捧入,而臺疏未下批之前,一向牌招,徒傷事體。都承旨金始煥,左副承旨金始慶陳疏未承批,右承旨金致龍在外未上來,廳中只有臣宜晩一人,出納之際,已極苟艱,而今日又不免伴直無人,所當更請牌招,而拘於廳規,不得循例請牌,何以爲之?敢稟。傳曰,牌招。
以校理鄭錫五再招不進,罷職傳旨,傳于李宜晩曰,推考傳旨捧入。
李宜晩啓曰,校理鄭錫五旣有只推之命,更卽牌招入直,何如?傳曰,允。
李宜晩啓曰,假注書鄭弘濟時無職名,依例付軍職冠帶常仕,何如?傳曰,允。
李宜晩啓曰,因侍講院草記,孝寧殿朔祭王世弟攝行時,宮官不可不備員,而弼善安時相在外,說書未差,兼司書洪萬遇陳疏未承批,兼說書趙顯命呈辭受由,無以備員,在外人員,令本院稟旨變通差出,因卽牌招事,允下矣。在外人員,合有變通之道,何以爲之?敢稟。傳曰,在外人員改差。
李宜晩啓曰,京中上言四百九十張內,四百三十張分下各該司,違格十五張,猥濫四十七張,啓字爻周次,還入之意,敢啓。傳曰,知道。
南就明啓曰,伏見司譯院前御臣趙光澤上言,則其祖父爰立生時,扈從瀋館,幸得孝廟朝和韻律詩御製·御筆,奉藏閭巷,極甚惶恐。令本院欲爲捧進,有此上言之擧,御筆旣有勿捧之規,而其意則與姜弼周裹納傳令牌,相同,年代旣久之後,俱是先朝事蹟,其敬藏欲進之誠,亦爲可尙。且上言之紛沓猥雜,莫甚於今番,而獨於此類,直爲勿捧,則似不無缺望之端,何以爲之?敢稟。傳曰,御製·御筆捧入,而姜弼周上言,一體下該司。
李宜晩啓曰,愼妃墓春奉審各樣雜物執頉,書啓單子。傳曰,有頉卽爲改修。
李宜晩啓曰,因本院啓稟,弼善安時相改差事,命下矣。孝寧殿朔祭王世弟攝行時,宮官不可不備員,有闕之代,政官所當卽爲牌招,開政差出,而今日乃是朔祭齋戒,何以爲之?敢稟。傳曰,牌招開政。
有政。吏批,判書李肇被論,參判金一鏡牌不進,參議李眞儒進,同副承旨李宜晩進。兵批,判書李光佐病,參判柳重茂病,參議柳鳳徵病,參知申弼賢進,同副承旨李宜晩進。吏批啓曰,判書李肇方在臺啓中,參判金一鏡牌招不進,小臣獨政未安,何以爲之?敢稟。傳曰,只出緊任。以鄭錫三爲弼善,以李基聖爲兵曹正郞。副護軍,安時相單付,副司正,南泰慶·鄭弘濟單付。
以校理鄭錫五牌不進,罷職傳旨,傳于李宜晩曰,推考傳旨捧入。
李宜晩啓曰,左承旨南就明,右副承旨沈樘,因憲臣之疏斥,累違召命,而以伴直之無人,連日啓稟請牌矣。卽者承牌俱詣闕外,陳疏到院,而都承旨金始煥以疏批未下,不爲可否,臣則拘於廳規,不敢退却原疏,以朔祭齋戒留院,右承旨金致龍在外,左副承旨金始慶陳疏未承批,臣獨在院,出納重地,不成貌樣。明日問安,亦無推移之道,何以爲之?敢稟。傳曰,右承旨改差,而竝牌招。
行都承旨金始煥上疏。伏以臣,昨於藥院承候之班,得見右副承旨金始慶疏,則以其再疏之不捧,大加慍怒,譏切備至,臣看來未半,不覺發笑也。當初同僚之疏,旣爲盛斥諫臣,則諫臣之踵後引避,其可已乎?一疏一避,已歸了當,是非曲直,自有公議,復提前事,必欲斷斷者,抑未知有甚機關於其間,而臣意則以爲,疏避俱經睿覽,事端亦至收殺,說往說來,又復起鬧者,徒歸於一場間爭競,而便是無事中生事,故臣與在院諸僚,相議停當,退却僚疏,捧入臺單,蓋出於鎭定紛鬧之計,同僚亦豈不知臣意之所在,而故惹藤葛,强生層節,欲使其疏,必捧後已?乃反覓來臣前疏中一轉語,一以爲脅持臣身之資,一以爲角勝臺議之計,而伊日事實,與今日,不相襯着,則辛勤牽合,可見其欲巧反拙,臣不欲費辭相較,與之呶呶也。雖然,臣以白首之年,忝居長席,因一辭疏之捧不捧,受此無限譏詆,其亦困矣。更何顔面,復廁於一院之長,揚揚冒羞而出入乎?玆敢略暴委折,仰溷天聽。伏乞聖慈,俯賜鑑諒,亟許鐫遞,以謝人言,以安私分,不勝幸甚。臣無任屛營祈懇之至,謹昧死以聞。答曰,省疏具悉。卿無所嫌,勿辭察職。
上在昌慶宮。停常參·經筵。
夜四更·五更,巽方有氣,如火光。
章敬王后忌辰齋戒。
孝寧殿朔祭後,大妃殿·大殿·中宮殿·世弟宮·嬪宮,政院單子問安。答曰,罔極。
大妃殿·中宮殿,藥房口傳問安。答曰,罔極。
大妃殿·大殿·中宮殿,朝廷二品以上·六曹單子問安。答曰,罔極。
以校理鄭錫五牌不進,罷職傳旨,傳于金始煥曰,推考傳旨捧入。
李宜晩啓曰,校理鄭錫五,一向撕捱,□□□召命,事體未安,而旣有只推之命,更卽牌招察任,何如?□□□。
李宜晩啓曰,預備兼春秋柳綏,身病猝重,勢難察任,今姑減下,其代後日政差出,何如?傳曰,允。
以右承旨南就明,左副承旨金始慶,右副承旨沈樘,牌招不進,罷職傳旨,傳于李宜晩,推考傳旨捧入。
李宜晩,以都摠府言啓曰,副摠管申翊夏以捕盜大將,本廳坐起晝仕進去之意,敢啓。傳曰,知道。
藥房提調臣韓配夏,副提調臣金始煥啓曰,春序已闌,殷奠又過,仰惟孝思,益復罔極。伏未審此時,聖體,若何?大妃殿氣候,亦復何如?日昨入對時,以三里受灸之意,稟定矣。推擇吉日,則今十一日·十三日爲吉云,兩日中定以何日乎?王世弟水刺厭進之候,湯劑進服後,或有差勝之勢乎?竹葉石膏湯五貼,已盡於昨日,臣等,率諸醫,更爲入診,詳察症候,議定繼進當否,宜當,區區憂慮,敢來問安,竝此仰稟。答曰,知道。春序奄倏,又過殷奠,益復罔極。慈殿氣候一樣,而予則無事。受灸,定以十一日。世弟水刺厭進之節,一樣矣。
藥房再啓曰,臣等,率諸醫,世弟宮入診退出後,與諸御醫,反復商議,則皆以爲脈度數大,比前頗減,而水刺厭進之候,尙無加勝之勢。此是上中焦浮熱,未盡快祛之致,醒心散,加竹葉五分,進服宜當云,此藥五貼,爲先劑入之意,敢啓。傳曰,知道。
李宜晩啓曰,吏曹郞廳來言,承旨有闕,政事,何以爲之?敢稟。傳曰,再明日爲之。
上在昌慶〈宮〉。停常參·經筵。
章敬王后忌辰。
李宜晩啓曰,行大司憲柳鳳輝,執義柳述未肅拜,掌令鄭楷,持平朴弼夢呈辭,掌令朴乃貞在外,持平趙最壽未肅拜,上疏入啓,今日以監察茶時之意,敢啓。傳曰,知道。
又以都摠府言啓曰,副摠管申翊夏以捕盜大將,本廳坐起晝仕進去之意,敢啓。傳曰,知道。
金始煥啓曰,玉堂上下番,曠直已至多日,而副應敎洪廷弼,副校理尹惠敎,副修撰南一明俱在外,應敎李廷濟,校理尹淳陳疏未承批,修撰李夏源,副校理權詹皆以臺啓引入,修撰尹㝚就理,只有校理鄭錫五,而屢違嚴召,一向撕捱,尙不出肅,事甚未安。昨有只推之命,更卽牌招,以爲入直之地,何如?傳曰,允。
以校理鄭錫五牌不進,罷職傳旨,傳于金始煥曰,推考傳旨捧入。
假注書鄭弘濟有頉,代兪彦通爲之。
上在昌慶宮。停常參·經筵。
下直,蔚珍縣令沈瑎,梁山郡守趙世垕。
李宜晩,以都摠府言啓曰,今日入直內三廳武兼禁軍及軍兵等中日習射,請出標信。答曰,知道。
兼說書趙顯命三度呈辭。傳于朴彙登曰,還出給。
李宜晩啓曰,假注書兪彦通時無職名,依例付軍職,冠帶常仕,何如?傳曰,允。
又啓曰,宮門開閉時,敦化·弘化兩門,則摠府郞廳二員,一時到院,曲拜啓板,而分監者,乃是規例,而昨夕閉門時,摠府郞廳一員,旣出還入,兼行兩人之曲拜,事甚可怪。招問摠府下吏,則以爲,都事睦重衡,以兼從事,捕廳坐起進參,未及入來之際,都事安湜欲爲周遮睦重衡之計,果爲兼行云。睦重衡雖未趁時入來,旣因公故,則容有可恕,而安湜不告其由,潛自兼行。宮門監鑰,何等重大,而符同下人,致有此欺蔽之事,雖曰無知武夫,旣齒衣冠之列,則其擧措之駭然,莫此爲甚。似當有別樣懲治之道,何以爲之?敢稟。傳曰,只推勿論。
金始煥啓曰,玉堂闕員,已至多日,而校理鄭錫五昨又違牌,使經筵重地,一任空曠,事體之未安,莫此爲甚。其所引嫌,元非大段,而一向撕捱,終涉太過,昨有只推之命,更卽牌招,以爲入直之地,何如?傳曰,允。
以校理鄭錫五牌招不進,罷職傳旨,傳于李宜晩曰,推考傳旨捧入。
又啓曰,左承旨南就明,右副承旨沈樘,以情勢陳疏,纔已入啓,左副承旨金始慶,日昨陳疏,亦未承批,廳中之苟簡,莫甚於近日,出納之際,不成貌樣。今日政,承旨有闕之代,以在京無故人差出,仍卽牌招察任,何如?傳曰,允。
有政。吏批,判書李肇被論,參判金一鏡病,參議李眞儒進,行都承旨金始煥進。
吏曹啓曰,判書李肇方在臺啓中,參判金一鏡病不來,小臣獨政未安,何以爲之?敢稟。傳曰,只出緊任。
以朴彙登爲承旨,以權詹爲廣州府尹。待敎趙趾彬,兼春秋李慶錫單付。
兵批,判書李光佐病,參判柳重茂進,參議柳鳳徵病,參知申弼賢病,都承旨金始煥進。副司直金致龍,副司正兪彦通單付。
金始煥啓曰,新除授廣州府尹權詹,時無加資之命,何以爲之?敢稟。傳曰,加資。
李宜晩啓曰,忠淸都事徐命九,寧海府使洪尙寅,懷仁縣監李星煥,憲府則纔已署經,而諫院無行公之員,署經開坐未易。大司諫李師尙,司諫朴熙晉俱未肅拜,獻納金啓煥在外,正言權頀陳疏未承批,正言申弼誨被論。除在外·陳疏被論外,未肅拜人員,竝卽牌招,以爲署經之地,何如?傳曰,允。
金始煥,以禮曹言啓曰,因中使,愼妃墓春奉審執頉書啓,傳曰,有頉,卽爲修改事,傳敎矣。有頉雜物,分付該司,使之急速改備,而至於祭廳雨漏等處,不可無告由,修改吉日,令日官推擇,則今三月十八日卯時爲吉云。先告事由祭,同日曉頭設行,所用雜物,令各該司磨鍊進排,亦令本墓差祭內官,看檢修改,何如?傳曰,允。
又以禮曹言啓曰,肅宗大王·仁敬王后·仁顯王后祔太廟之禮,只隔六朔,必須前期設局,然後許多儀物祭器,可以及期措置,祔廟都監堂上·郞廳,令該曹差出,以爲設局擧行之地,何如?傳曰,允。
又以禮曹言啓曰,卽接成均館郞廳所報,則今三月初三日儒生課試,當爲設行,而大提學未差,大司成趙泰億在外未肅拜,限內不得爲之,今月內無故日退行之意,卽當頉稟,而同知館事李肇方在被論中,同知館事柳鳳輝未肅拜,時無行公堂上,自本曹,依例頉稟云矣,敢啓。傳曰,知道。
吏曹,祔廟都監都提調金宇杭,提調李光佐·金演·李台佐·金一鏡,郞廳,沈珙·朴弼夢·金翰運·李錫祿·柳綏·趙鳳命·李師尹·柳鳳齡啓下。
以司諫朴熙晉牌不進,罷職傳旨,傳于朴彙登曰,推考傳旨捧入。
李宜晩啓曰,忠淸都事徐命九,寧海府使洪尙寅,懷仁縣監李星煥,憲府則纔已署經,而諫院則無行公之員,不得署經云。漕運之期,一時爲急,各邑夫馬之久滯,亦甚可慮。在前如此之時,一司署經,則或有變通發送之例,何以爲之?敢稟。傳曰,依爲之。
金始煥啓曰,經筵重地,便作閒司,事體所在,極甚未安。校理鄭錫五旣有只推之命,更爲牌招察任,何如?傳曰,允。
李宜晩,以兵曹言啓曰,今番庭試武科出身,除赴防納米事,旣已定奪矣。元數三百一人內,壯元一人,禁軍二十三人,依例除防,咸鏡道二人,平安道三十九人,依近例納米,與赴防間,從自願施行。廣州二人,江華一人,各其本府納米,濟州三人,本州赴防。其餘各道及京中出身合二百三十人,依定奪自本曹收捧之意,敢啓。傳曰,知道。
朴彙登,以魂殿參奉,以入番宗室意啓曰,濟州二月令所封薦新靑橘,今始來到,故開閣看品,則本殿山陵所封元數三百四十箇內,一百二十箇腐傷不合,他無變通之路,不得已擇捧薦進,而雖是海外所封之物,莫重薦新,旣如是未盡,則不可無警責之道,當該封進官推考,何如?傳曰,允。
又以奉常寺官員,以提調意啓曰,濟州三月令薦新靑橘,來到本寺,臣萬朝,進詣看品,則宗廟一百九十八箇,永昭·敬寧·永徽三殿,各十八箇封進,而腐傷頗多,擇其體全可合薦進者,僅滿一百九十二箇。濟州所封薦新,元無退送之規,故在前如此之時,不得不減數薦新,今亦依前例,宗廟各室,永昭·敬寧·永徽三殿,各以靑橘十四箇,推移封進,而莫重薦新,如是苟簡,誠甚未安。當該封進官濟州牧使鄭思孝,推考,何如?傳曰,依允,勿推。
李宜晩,以備邊司言啓曰,上年四月,訓鍊都監,以甲申以來砲保價布裁減者,至於一千三百餘同,庚子條災減,亦至三百二十餘同,軍兵衣資,無路充給。保布災減者,曾自戶·兵曹,準數劃送,而今則諉以庫儲蕩竭,終不輸送,庚子條三百餘同,爲先推移劃給之意,令廟堂,稟處事,允下。今年正月二十四日,訓鍊都監,又以今年,又爲災減,衣資及各樣用下不足木四百餘同,某條推移,各軍門,各營門,分定劃給之意,令廟堂稟處事,又爲允下。厥後筵席,都監大將尹就商,又以卽速充給之意,仰達蒙允矣,都監,因保布之連歲裁減,事力蕩竭,軍兵衣資及軍需應下,亦未充給,事勢誠爲可慮,而卽今戶·兵曹餘儲哀痛,數百同布木,責出無路,不得已他軍門及外方營門有遺儲處,差等分定,別單書入,而他軍門·營門,亦非豐饒,有難永爲劃給,一倂貸下,使都監,待年豐保布復舊,或以所受三南月課米推移,隨力還報,宜當,以此分付,何如?傳曰,允。
又啓曰,卽伏見大丘討捕使朴瑞圭啓本,則多有誤書處,罪人年歲,亦不書塡,莫重奏御文字,不謹致察,事體殊涉未安。推考警責,何如?傳曰,允。
以校理鄭錫五再牌不進,罷職傳旨,傳于朴彙登曰,推考傳旨捧入。
掌令鄭楷,持平朴弼夢啓曰,請亟寢聖復發配之命,嚴刑鞫問。措辭見上請司果鄭亨益遠竄,朴弼正門外黜送。措辭見上請疏儒許璧遠地定配。措辭見上今日討逆之擧,實是一國大同之論,快正典法,一時爲急,而巨魁稽誅,人心齊憤,今之議者,苟其亶出於爲國之心,而以討逆遷就爲說,則夫誰曰不可,而彼諫臣則不然,意東言西,處心不美,無論事勢委折之如何,混侵三司,游辭擠擊,尤可痛者,自知公議之不厭,惟恐他人之議後。朴熙晉之引避見却,嫌難卽出者,臺例固然,而至於逐去,斥之以無端,趙遠命,則欲爲劾論,詣臺先通,而略不爲嫌,要路迎擊,乃以逡巡觀望之目,勒加之於累參合啓,出力苦爭之人,言之無倫,胡至於此?至若趙最壽之不待承批,遽欲出肅,固涉顚倒,而旣以駁正之意,送使言及,則在彼之道,惟當退避之不暇,而佯若不知,投疏反攻,以爲先發制人之計,左擠右搏,手脚忙亂,心術之回互,擧措之駭悖,有不忍正視者。徐命均事,當初疏語,雖極謬戾,劾罷黜補,已伸公議,無母無君何等罪名,而抑勒爲說,直欲驅之於罔測之科,推其餘鋒,峻斥銓官見敍後,騎省之例檢,有異於遽擬華要,而持此一事,作一擊逐之大機關。夫命均所坐之不至於極罪,諫臣,亦豈不知而必欲張大其罪者?蓋其意以爲,攻命均不力,則無以成銓官之罪故耳。其心之亶出於爲國討逆者,果如是乎?如此用意傾軋之習,若不嚴加懲罰,則將至於空朝廷而後已,請正言申弼誨削奪官爵。慶尙監司洪禹傳,自是庸騃無識之人,登科之日,適聞在鄕姊妹之訃,諉以慰悅老母,秘不發喪,恬然應榜,自同無故之人,人皆唾罵,不齒人類。目今濫叨重藩,一政一令,皆不成貌樣,閫帥·守令,恥爲下官,莫不駭笑,向日巡到統營時事,亦極可駭。其時議罷而還仍,旣失廟堂之事體,及夫更化之後,自知其罪釁,自處以五日京兆,廢務高臥,日事貪饕,當此歲歉穀貴之日,各邑所在營穀,多數貿錢,殆遍一道。守令或有據理不遵行者,而不知其爲羞愧事,駄載絡繹,醜聲狼藉,如此傷倫蔑法之人,不可一日置之衣冠之列,請慶尙監司洪禹傳削去仕版。答曰,勿煩。
上在昌慶宮。停常參·經筵。
下直,開城留守李世最,豐德府使丁思愼,鎭安縣監韓征。
李宜晩啓曰,行大司憲柳鳳輝未肅拜,執義柳述未肅拜,服制,掌令朴乃貞在外,持平趙最壽未肅拜,上疏入啓,掌令鄭楷,持平朴弼夢呈辭,今日以監察茶時之意,敢啓。傳曰,知道。
又啓曰,臣宜晩與右承旨朴彙登對直矣,方以式暇出去,都承旨金始煥,今日病不仕進,左承旨南就明,左副承旨金始慶,右副承旨沈樘,皆陳疏未承批,廳中只有臣一人,出納之地,不但苟簡,亦無伴直之員。都承旨金始煥所當牌招,而拘於廳規,不得循例請牌,何以爲之?敢稟。傳曰,牌招。
又啓曰,玉堂上下番曠直,已至多日,事體之未安,莫此爲甚,而校理鄭錫五引嫌太過,一向違牌,殊未妥當。更卽牌招入直,何如?傳曰,允。
以校理鄭錫五,牌不進罷職傳旨,傳于金始煥曰,推考傳旨捧入。
事變假注書南泰慶有頉,代李泰始爲之。
金始煥,以侍講院言啓曰,本院僚員之不齊,未有甚於近日,當此日再開筵之時,講官不可不備員,而兼說書趙顯命三告,還給命下之後,不爲行公,卽爲牌招察任,何如?傳曰,允。
以黃海監司狀啓,康翎縣居朴召史等四名燒死事,傳于李宜晩曰,燒死人等,令本道恤典擧行。
李宜晩,以御營廳言啓曰,因備局草記,訓鍊都監砲保價布,災減數多,軍兵衣資,無路充給,而戶·兵曹劃送之數,亦無以推移,以各軍門,各營門分定劃給之意,稟啓允下,而差等定數,別單啓下,本廳分定之數,至於五十同之多,他軍門事勢,則實有不深相諒者,而其在本廳,亦有萬萬悶慮者。近年以來,災荒連仍,各軍門保布災減,彼此無異,而以本廳所捧言之,則災減之中,未收亦多,新捧漸縮,舊儲殆盡。蓋以一年所捧者,通計磨鍊,則不過木五百同,而一年逐朔應下之數,春秋中日賞格之用,多至五六百同,僅僅繼用,每患不足,故上番軍之以十哨減爲五哨者,實由於此,而其他器械修補,倉庫修理等役,諸般料布,皆從此出。用處浩多,苟簡莫甚,實無餘儲之可以推移者,而雖以事體言之,三軍門軍兵,各有分屬,而御營軍保艱辛備納之木,不用於本廳養兵之需,而移用於訓局衣資賞格之資,則定法漸至壞廢,軍情亦必缺望,而以戶·兵曹之不能堪當者,分定於一體災減之他軍門,當此本廳凋弊之時,萬無支堪之勢。亦雖貸下者,實便是公給,而年年災減,復舊未易,待年豐保布復舊之後,措備邊報,永無其期,而況且曾前自訓局貸去米五百二十餘石及木二十同,今至多年,久未還報,前貸尙未推還,而又復多數劃送,則在訓局,雖有補用於本廳,輒歸永失。此路一開,後弊無窮,而本廳軍兵夏等衣資,分給不遠,京標下春等賞中日試才,亦將設行,本廳需用之道,尤不可不念。今此五十同之木,勢難劃送,姑爲安徐,何如?傳曰,允。
敎開城留守李世最書。王若曰,外邑持麾,久滯鳧舄,故都留鑰,特頒麟符。煩卿往諧,副予揀寄。惟卿,淸白是尙,恬靜自持。出入翰墨之場,綽有雅士之望,服襲詩禮之訓,克紹故家之風。氊席橫經,雍容講論之際,銓部秉筆,精白甄別之間。雖素性每存於執謙,惕焉如臨淵谷,然剛腸自許於嫉惡,澟乎若挾風霜。惟其積忤於時,幾多群枉之側目,是以久屈於外,未免下邑之低頭。外假以養病之名,實中其黜直之計。玆當拔茅之會,重罰伏蒲之班。公法猶未夬伸,必資秋天之鶻擊,讜言庶幾日奏,方待朝陽之鳳鳴。適際分司之缺窠,正急廟堂之簡器。賈太傅之召宣室,夜席久虛,寇萊公之鎭北門,朝剡咸擧。蓋此保障之地,必擇良才,宜用超擢之規,以畀隆寄。玆授卿開城府留守兼管理使,祗服寵命,益殫乃心。參決樞機,仍察籌司之任,摠領鈐轄,更兼管理之權。繕甲修城,須念綢繆之策,輕徭薄賦,宜先撫摩之方。固知游刃之有恢,足見利器之可別。一方宣化,佇聞來暮之歌,九重頒綸,當趣還朝之駕。於戱,惟今日所授之地,卽乃祖曾莅之鄕。棠舍遺氓,尙見愛慕之不泯,桐鄕舊吏,應喜典刑之猶存。思先烈之克追,毋忽堂構之念,按舊法而勿失,宜勉遵守之方。故玆敎示,想宜知悉。吏曹佐郞知製敎沈珙製進
上在昌慶宮。停常參·經筵。
申時,日有左珥。
李宜晩啓曰,行大司憲柳鳳輝未肅拜,執義柳述未肅拜,服制,掌令朴乃貞在外,持平趙最壽未肅拜,上疏入啓,掌令鄭楷,持平朴弼夢呈辭,今日以監察茶時之意,敢啓。傳曰,知道。
又啓曰,備邊司郞廳,以大臣〈意〉來言,今日賓廳坐起日次,而大報壇祭齋戒相値,不得來會云矣,敢啓。傳曰,知道。
金始煥啓曰,廳中不齊,未有甚於近日,出納之際,事多苟簡。右承旨朴彙登式暇,今已行祭,卽爲牌招,何如?傳曰,允。
又啓曰,玉堂闕員,已至多日。校理鄭錫五旣無難安情勢,其所引嫌,元非大段,而一向撕捱,前後違牌,不知其幾度。非但有傷事體,只推之下,終不應命,其在分義,尤極未安,更爲牌招入直,何如?傳曰,允。
以校理鄭錫五牌不進,罷職傳旨,傳于朴彙登曰,推考傳旨捧入。
上在昌慶宮。停常參·經筵。
藥房提調韓配夏,副提調金始煥啓曰,伏未審此時,聖體,若何?大妃殿氣候,亦復何如?王世弟水刺厭進之候,湯劑進服後,其有差勝之勢乎?醒心散五貼,已盡於昨日,而諸醫皆以爲,此藥不可以若干貼數責效,連爲進服,宜當云。五貼卽爲劑入,而臣等區區憂慮,敢來問安。答曰,知道。慈殿氣候,無事。予則一樣,而世弟水刺厭進之節,姑無顯效矣。
大妃殿·中宮殿,藥房口傳問安。答曰,知道。
李宜晩,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,諫院無行公之員,闕啓已久,事甚未安。除上疏入啓·被論外,未肅拜人員,竝卽牌招,何如?傳曰,允。
又啓曰,事變假注書李泰始,雖已分館,時未免身,依例付軍職冠帶常仕,何如?傳曰,允。
朴彙登啓曰,校理鄭錫五昨旣有只推之命,卽爲牌招入直,何如?傳曰,允。
以校理鄭錫五牌不進,罷職傳旨,傳于朴彙登曰,推考傳旨捧入。
右議政崔錫恒,楊州地焚香呈辭。傳于朴彙登曰,給由馬,澆奠床備給。
朴彙登,以魂殿參奉,以入番宗室意啓曰,本殿參奉趙興彬,母病甚重,勢難入直。自前如此之時,例有假官代察之規,進止忠義韓師益,假參奉差下,趙〈興〉彬母病向差間,輪直察任,何如?傳曰,允
朴彙登,以禮曹言啓曰,祔廟都監堂上·郞廳,旣已差出矣。祔廟都監之外,當有尊崇·冊禮兩都監,取考辛丑·丙辰謄錄,則尊崇·冊禮都監,合設於祔廟都監,應行諸事,一齊料理擧行。凡於啓辭移文之際,隨其該掌之事,或稱尊崇都監,或稱冊禮都監,以存三都監體例,而堂上·郞廳,仍前啓下兼察矣,今亦依此擧行,何如?傳曰,允。
以咸鏡監司狀啓,二月令薦新生松魚,限內不得封進,惶恐待罪事,傳于朴彙登曰,勿待罪事,回諭。
朴彙登啓曰,玉堂曠直之已久,校理鄭錫五引嫌,而元非大段,日昨本院啓辭中,連爲陳達,而今日又不應命矣。徒煩請牌,事甚未安,而旣有只推之命,更爲牌招,何如?傳曰,允。
以校理鄭錫五再招不進罷職,傳于朴彙登曰,推考傳旨捧入。
司諫朴熙晉啓曰,臣本庸陋,百無肖似,加以年衰病痼,神識都喪,筋力奔走,已無其路,臺省言議之責,寧有一分堪承之望哉?只緣久屛下邑之餘,猥叨除旨,不得不一謝恩命,以伸分義,其間詣臺者數遭,登對者一次,而合辭之啓,連因諫院無行公之員,每以姑停書出矣。日者諫臣,意在壞亂,專事搏擊,乃以避辭還給之後,無端不出,爲臣之罪,所謂逡巡觀望,延拖時日等語,有非尋常規警之比,臣實駭然,繼以一笑。今玆討逆之義,非獨諫臣知之,國人皆知之。臣之不得一聯前啓,雖緣事勢之適,亦不無辜負職責之歎,而若臣伊日之尋單違牌,誠有不獲已者。蓋僚臺下諭,忘未啓請,揆以臺體,在所避遞,喉司之不捧,實是意外,在臣廉義,其可晏然而已乎?彼諫臣,自知其言之不厭公議,恐人議後,有此先發之計,其所求罪,殆不成說,令人代羞,不足多辯。纔蒙恩遞,粗安私分,旋辱新除,尤增惶感,而彈墨未乾,情地危蹙,斷無冒沒趨承之勢。況伏見囚人安相元供辭,則其所自明,卽一隆褒,渠以猾吏,諂事權要,腴郡雄府,逐歲陞遷,橫斂虐民之狀,狼藉傳播,則雖自許以律己奉公,人孰信之?凡臣所論劾,盡歸於飛語,造訕者所構捏,乃曰令本道査報虛實,可以立辨,苟冀其彌縫淸脫,臣當姑俟結末,殫論所聞,不必先事較辨,以傷事面,而此亦臣難冒之一端。略暴情實,陳章仰籲,而見阻喉司,方切悶蹙,今於荐召之下,不敢輒事違傲,黽勉出肅,而顧此所遭,決難抗顔苟冒,況且本院,請罷不參啓三司之論,尤有所嫌難參涉。以此以彼,終不可仍冒,請命遞斥臣職。答曰,勿辭。
掌令鄭楷,獻納金啓煥啓曰,請絶島圍籬安置罪人金昌集·李頤命竝按律處斷,李健命則待其竣事回還,一體勘律,趙泰采減死濟州圍籬安置。措辭見上答曰,勿煩。
掌令鄭楷啓曰,請亟寢聖復發配之命,嚴刑鞫問。措辭見上請司果鄭亨益遠竄。朴弼正門外黜送。措辭見上請疏儒許璧遠地定配。措辭見上請正言申弼誨削奪官爵。措辭見上請慶尙監司洪禹傳削去仕版。措辭見上
獻納金啓煥啓曰,請前後合啓發論臺官遠竄,連啓隨參諸人削奪官爵。措辭見上請亟寢趙聖復發配之命,仍前設鞫,嚴刑究問。措辭見上請當該同知·成均大司成竝命遠竄。措辭見上丁酉嶺儒之罷場,槪亦出於忠憤攸激,則與無端作挐者有間,而其時道臣權,摘發首唱,至於囚繫而狀聞,略不顧藉,其爲無嚴,莫甚於此,物情之駭憤,久而未已,則不可以事在旣往而置之,請前監司權削奪官爵,門外黜送。臣於金吾判付朴致遠等放送之命,竊不勝訝惑之至。致遠等意構相臣,語逼聖躬,論其負犯,決難容貸,臺臣究問,元非美事,初不拿覈,容或可矣,而一訊徑釋,莫鉤隱情,旣無於補待臺閣之義,大有壞審於王法之道。況聞其原辭,吐呑不明,情節叵測,若不更加窮問,則適增其悖慢之氣,而累聖朝而損獄體,則尤大矣。請寢朴致遠等三人放送之命,仍令該府,嚴覈勘斷。答曰,勿煩。
答府啓曰,勿煩。
李宜晩啓曰,司諫朴熙晉再啓煩瀆,退待物論矣。答曰,知道。
答領中樞府事金宇杭箚曰,省箚具悉卿懇。卿之所患如此,深用慮念,提調之任,今姑勉副焉。仍傳曰,遣史官傳諭,遣御醫看病。箚辭在下領中樞府事金宇杭箚子。伏以臣,危喘凜凜,朝暮待盡,特一床簀間未冷之屍,豈有備數生人之事,而千萬夢寐之外,祔廟都監都提調之命,忽及於垂死之身,臣誠驚惶,不知所措。噫,臣雖病昏,亦知都監事體之重大,在臣分義,何敢以病爲辭,而顧臣脚痿之疾,積有年所,筋攣肉枯,屈而不伸,寸步尺地,未能動身,實無束帶趨朝,奔走職事之路。恩命之下,末由祗承,臣罪萬死,臣罪萬死。伏乞聖慈,天地父母,察臣篤疾癃廢之狀,亟命遞臣祔廟都監〈都〉提調之任,仍治臣違慢之罪,且命銓部,勿復檢擧,俾無公私狼狽之患,千萬幸甚。取進止。批答見上
上在昌慶宮。停常參·經筵。
自巳時至酉時,日暈。
李宜晩啓曰,行大司憲柳鳳輝未肅拜,執義柳述未肅拜,服制,掌令朴乃貞在外,持平趙最壽未肅拜,上疏入啓,掌令鄭楷,持平朴弼夢呈辭,今日以監察茶時之意,敢啓。傳曰,知道。
吏曹口傳政事,以領議政趙泰耉爲祔廟都監提調都。
朴彙登,以春秋館郞廳,以監事意啓曰,翰林取才,事體重大,大臣與政府西壁·吏曹·館閣堂上,齊會合坐,而頃者被薦人趙顯命·宋寅明·申致雲等,稱病不進,推考警責矣。今日又爲合坐,使之應講,而稱以身病,無意進參,今日朝廷,稍有法綱,年少新進,每每撕捱,乃至於此乎?怠慢之習,殊極可駭。姑先從重推考,今日坐,更爲嚴督,俾卽應講,何如?傳曰,允。
又啓曰,修撰李夏源,以臺啓引入矣,今則臺啓已停,校理鄭錫五昨違再召,旣有只推之命。竝卽牌招入直,何如?傳曰,允。
又啓曰,修撰尹㝚,今已附過還職,卽爲牌招察任,何如?傳曰,允。
以校理鄭錫五,修撰李夏源·尹㝚牌不進,罷職傳旨,傳于朴彙登曰,推考傳旨捧入。
上在昌慶宮。停常參·經筵。
自午時至申時,日暈。夜四更,東方有氣,如火光。
下直,忠淸都事徐命九,金川郡守李重國。
李宜晩啓曰,行大司憲柳鳳輝未肅拜呈辭,執義柳述未肅拜服制,掌令朴乃貞在外,掌令鄭楷,持平朴弼夢呈辭,持平趙最壽未肅拜上疏入啓,今日以監察茶時之意,敢啓。傳曰,知道。
朴彙登啓曰,再明日宗廟修改時,本署提調一員,禮曹堂上二員,例當進參矣。提調李肇所被臺論,今已停啓,當爲牌招,而禮曹參判金正臣,疏批未下,不得循例請牌,參議未差之代,令該曹口傳差出,仍卽牌招察任,何如?傳曰,允。
又啓曰,宗廟提調李肇牌不進,推考傳旨,纔已捧入,而莫重修改,期日此迫,更爲牌招,何如?傳曰,允。
吏曹口傳政事,以李眞望爲禮曹參議。
李宜晩啓曰,司諫朴熙晉避嫌,退待經宿,而諫院無行公之員,尙未處置,事甚未安。除上疏入啓·被論外,呈告人員,卽爲牌招,以爲處置,何如?傳曰,允。
朴彙登啓曰,校理鄭錫五,修撰李夏源·尹㝚昨有只推之命,竝卽牌招入直,何如?傳曰,允。
又啓曰,右議政崔錫恒來詣請對矣。傳曰,引見。
李宜晩啓曰,平安監司李眞儉,同爲入侍之意,敢啓。傳曰,知道。
答領議政趙泰耉箚曰,省箚具悉卿懇。意外人言,不必深嫌,災咎之作,實由予之否德,因災策免,本非美事,卿其安心勿辭,速出論道,以濟時艱。仍傳曰,遣史官傳諭。箚辭在下
朴彙登啓曰,新除授禮曹參議李眞望出牌矣,今方在外云。再明日宗廟修改時,禮曹堂上,不可不備員,而參判李正臣疏批未下,他無推移之員,參議李眞望有難等待,似當有變通之道,何以爲之?敢稟。傳曰,參議李眞望改差。
答禮曹參判李正臣疏曰,省疏具悉。一時偶然之致,卿其勿辭,從速察職。疏辭在下
朴彙登啓曰,禮曹參議李眞望改差事,命下矣。其代令該曹以在京無故人,口傳差出,參判李正臣疏批已下,待明朝竝爲牌招,以爲推移進參之地,何如?傳曰,允。
獻納金啓煥啓曰,臣情病俱苦,斷無祗肅之勢,而迫於嚴召,不得不一謝恩命,仍詣臺傳啓矣,伏聞諫長之疏,以合啓中差等區別等語,有所論列云。臣新從下土,始詣臺次,取見合啓措語,則當初區別之意,不無所據,故遂與憲臣,聯名連啓矣,不欲苟同之言,至發於長席,則臣以隨參之人,其何敢晏然仍冒於臺地乎?今以右僚處置,天牌降臨,而方將自劾之不暇,則可否他人,非所可論,昨緣病劇,今始自列,所失尤大,請命遞斥臣職。答曰,勿辭。
李宜晩啓曰,獻納金啓煥,再啓煩瀆,退待物論矣。傳曰,知道。
以校理鄭錫五,修撰李夏源牌不進,罷職傳旨,傳于朴彙登曰,推考傳旨捧入。
領議政趙泰耉箚曰,伏以臣,情危病痼,一味縮伏,方俟得解職名,安意就盡,而未蒙矜許,罙增悚惕。日者鄕儒疏槪,極其陰險,目之以忘君護逆,昨日臺臣疏語,又復非常,至謂之操弄權柄,臣自聞此言,驚惶震迫,寧欲死暴其心,而不可得也。臣之有罪無罪,天日在上,臣不敢費辭自辯,而舊譖新讟,罔非人臣之極罪,惟願亟就刑章,以謝衆怒焉。近日天災疊出,陰虹貫日,土雨埋晝,仁愛之天,示警丁寧,臣日夕憂懼,不遑寧息。伏願聖明,益懋聖德,益修睿學,一以保民爲意,益盡修省之道,仍又斥退有罪無用之臣身,改卜賢德,以幸國事,以答天譴焉。且伏念園陵奉行,期日已迫,臣待罪保護之地,又兼掌馬之任,而情旣孔隘,病難自力,末由陪扈,尤增死罪,宜卽變通,俾無臨急苟簡之患也。臣病伏床席,一縷未絶,而最有飮泣於中者,自遭天崩之慟,常有未死之恨,不幸所遭危棘,病勢沈篤,長在縮蟄之中,前後殷奠,一未進參。今當謁陵,又未隨駕,以洩無涯之餘痛,有臣如此,生不如死,瞻望喬山,益增悲隕之至。臣之前箚未及承批,則固不敢復有所陳懇,而法駕將戒,職任多妨,不得不更此控籲。伏乞聖明,諒臣難冒之狀,察臣必退之義,速賜鐫罷,仍勘臣罪,以謝人言,以安臣心,不勝幸甚。取進止。批答見上
禮曹參判李正臣疏曰,伏以臣於吏曹佐郞洪萬遇,檢閱趙趾彬之疏,竊有所不敢自安于心者。槪臣於向日直中,偶邀趾彬相對打話時,趾彬有所傳說,萬遇,卽臣外三寸也。旣有所聞,則至親之間,不可相諱,故果有所報矣。緣臣一言,彼此章疏紛紜,或辭或辯,皆以臣爲證,臣白首之年,不愼樞機,至使姓名,交騰於章牘之間,其爲羞愧,莫甚於此。揆以廉義,決不可晏然在職,伏乞聖明,遞臣本兼諸任,以爲妄言者戒焉。臣無任祈懇屛營之至,謹昧死以聞。批答見上
午時,上御進修堂。右議政崔錫恒,平安監司李眞儉請對入侍時,同副承旨李宜晩,假注書兪彦通,記事官趙昌來·趙趾彬入侍。崔錫恒進伏曰,近來日候不適,聖體,若何?上曰,無事矣。錫恒曰,大妃殿氣候,一向安寧乎?上曰,唯。錫恒曰,中宮殿氣候,亦若何?王世弟水刺厭進之候,進服湯劑之後,其有差勝之勢乎?上曰,唯。崔錫恒所啓,臣以領相箚批久未下,行公無期,百事渙散,實錄纂修之事,一向延拖,無以董率。祔廟都監,前期設局而後,可無臨時窘速之患,而堂郞差出之後,都提調不得行公之故,會同開坐,尙此遲延,事甚悶迫,欲以勉出之意,陳達於筵中,敢請入對矣。卽伏聞領相批旨已下,開釋備至,其在國事,喜幸曷喩?第聞前日疏中,有操弄權柄之語云,以萬萬不近理之言,白地構誣,勒加以權奸之目,人之凌蹴若是,而領相,其可安於心乎?憲臣詆斥,專出於挾雜,自上若一開釋,則領相亦何敢一向引入,不念國事耶?上曰,當勉出矣。又所啓,全羅監司李㙫,陳疏承批之後,連呈辭疏,終不出肅,其在事體,極爲未安。所當更爲催促赴任,而第其向來所遭,實非循例相規之比,則其不敢承命,容有可恕之道。蓋其爲人,忠厚醇謹,終是可用之人,而惟其明透不足,雖或有臨事誤着之失,豈可竝與其一生而論斷乎?況向來廷爭請對時,爲國忠款,衆所共見,有足可尙矣。然身居宰列,遽被重彈,其在朝家禮使之道,似不當强令赴任,且其身病亦重,旬月之內,勢難出肅云,夫馬上京,已至五朔,留滯之弊,亦不可不念。全羅監司李㙫,今姑許遞,何如?上曰,依爲之。出榻前下敎又所啓,頃日筵中,因兵曹判書李光佐所啓,以憂民勸農之意,或下御製,或令代草事,陳達蒙允矣。日字已久,尙無處分,下情悶鬰,何可盡達?連年荐飢,民不聊生,流散相屬,餓殍載路,卽今所見,驚心慘目。且前頭民命,專靠於兩麥,而三春將盡,尙不得一霈,旱乾特甚,雨意漠然,牟麥成熟,有不可望,前頭之憂,有甚於旣往,而京外儲蓄,枵然一空,許多仰哺之民,將何以救活乎?頒敎之擧,雖近於文具,而亦可以感悅人心,令政院代草王言,斯速頒布,何如?上曰,依爲之。李宜晩所啓,本院六承旨中,三承旨陳疏,皆未承批,而被斥於臺疏之員,則臺疏未下批之前,不敢行公,其勢固然,鎭日請牌,徒傷事體,廳中殆空,苟簡莫甚。至於都承旨,不拘格例,間或入直,今又陳疏,不爲仕進,喉司出納之際,誠極悶慮,故敢此,仰達矣。錫恒曰,臣於前日筵中,亦以諸臣疏批,久未賜答,極爲未安,斯速下批之意,累次陳達矣。政院,乃喉舌緊任,而承旨三人之疏,尙未下批,出納之際,苟簡莫甚,三司諸臣之疏,係是進言,而至今留中,事關言路,不可不急先下答矣。又曰,殿下聽政時,承旨持公事入侍,鎭日輪回,諸臣疏箚,趁卽賜答,少無留滯之弊矣。嗣服之後,此規全廢,自今爲始,諸承旨持公事,間日入侍,諸臣疏章,親承聖敎,仍爲書出,則上無積滯之憂,下無悶鬰之弊,依此施行,何如?上曰,唯。出擧條李宜晩所啓,玉堂曠直,已過一旬,或陳疏而尙未承批,或被論而引嫌不出,今則臺啓雖停,而一向違牌,在外人員,亦有縣道封章者,而疏批亦皆不下,雖欲上來,皆拘於此,方在近畿,無故當進者,亦不得入來,宜令一邊催促,或別有變通之擧,則似好,故敢達。上曰,唯。李眞儉所啓,西門鎖鑰,國之重任,臣以萬萬不似之人,冒當委寄,況値連歲饑饉之餘,凡百施爲,尤難得宜,只自夙宵惶懼而已。本道以西邊重地,田稅米穀,一竝捧留本道,曾無輸納京司者,意有所在。近年以來,有司之臣,不能撙節國用,量入爲出,乃反創出無前之謬例,攬用待變之邊需,此固寒心,而今聞自戶曹,大小米太合一萬三千餘石,貿錢次委送差人,自守禦廳,米太五千石,稱以貿取於戶曹,又送差人,自司饔院,昨年草記,請得六千石,又將送差人,貿錢上來云,若此不已,則西邊待變之穀,罄竭無餘。當此西土荐飢,西顧正急之日,豈可令蓄積日空,無所措手乎?卽今地曹事勢,亦出於不得已,而邊上與內地有異,則豈無他變通之道,而仍循謬例,每每下手於邊上待變之穀,而不少留難乎?差人雖或下去,臣決不當奉行,分付該曹,勿令下送,此後仍爲定式,貿錢取來事,永爲防塞之意,敢達。錫恒曰,西關乃是邊上重地,戶曹所納收稅米及各司奴婢貢木,盡爲留置,以備緩急之用,意非偶然,而近年以來,戶曹需用,日漸耗縮,他無着手處。西關稅米貿錢之擧,蓋出於不得已,今若一切防塞,則戶曹將何以措手乎?臣意折半留置,以備軍需,折半取來,以補國用,似爲得宜矣。上曰,唯。眞儉曰,守禦廳·司饔院,則何以爲之乎?錫恒曰,此則更爲詳問,日後登對時稟定,似宜矣。眞儉所啓,西門異於他藩,泉流庫所儲銀貨,常留十餘萬兩矣。近來日少月減,庫中實存,僅至萬餘兩,日後緩急以無需用,豈不寒心哉?此由於稱貸於京外商譯輩,不能還本有出無入之致。國家之重貨,未免消融於商譯軰,興利之資,若不別樣督徵,則將至府庫莫可收拾,此皆國綱解弛,人不畏戢之致。臣於到營之後,督徵公債,期於必捧,而商譯輩不卽還償者,當別爲重治督捧,而銀子過百兩,終不備納者,梟示境上,以爲懲一勵百之意,敢達。錫恒曰,臣頃年待罪關西,亦知其弊矣。泉流庫銀貨,盛時則可三十餘萬兩矣,年年使行,出給員譯輩,輒以物貨代納,故漸至減縮。小臣到營之後,狀聞防塞,而其時留庫銀子,尙有七萬餘兩矣,今則僅有萬餘兩云,極可寒心。然負債不納者,梟示之請,則未免太過。梟示,乃軍律也,豈可用之於徵債乎?蓋負債之人,多有流亡者,而至或全家陷沒,如此之類,無處徵出,今欲期於盡捧,用此重律,殊涉過當。曾前西路,已有公債未納者爲奴之例,就其中尤甚不納之類,各別抄出,定爲爲奴之律,似宜矣。上曰,依爲之。眞儉所啓,近來邊倅,多不擇差,貪饕成風,民不支堪,懷保之策,何地不然,而至於邊上,則尤當以收拾人心,爲第一務。收拾之道,專在於守令之得人,民情願得文官,文官,未必皆勝於武弁,而官況冷薄,人皆厭避,故所差遣者,率是疲殘武夫,挽近以來,絶無差送文官之事,民心無以慰安。從今以後,邊地及路傍邑,皆用文·武交差之法,而文臣則以出入兩司之人,差送,武弁則以表表著稱者,各別擇擬事,申飭銓曹,何如?錫恒曰,平安一道守宰,率多武臣之窠,今若全數交差,則曾經兩司之人,當此乏人之時,何可盡數差送於外方乎?江邊七邑,自前例有間差之規,而所謂文官,必以疲軟之人,見差,故其爲政績,反不如武臣。臣意則曾經兩司之人,依舊例間間差送,武弁中都摠府·訓鍊院,有將來愛惜身名之人,各別擇差,則必有所益矣。上曰,依爲之。諸臣遂退出。
上在昌慶宮。停常參·經筵。
下直,統制使李鳳祥。
李宜晩,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
朴彙登啓曰,宗廟修改,只隔一日,提調一員,不可不進參,而提調李肇再次違召,尙不承命,非但有傷事體,且其難安於本職者,不過意外所遭,而臺啓卽停,公議可見,則竝與兼帶提擧,而一向撕捱,致令莫重修改,未免臨時窘迫,其在分義道理,尤極未安。更爲牌招,使之趁卽進參之地,何如?傳曰,允。
李宜晩啓曰,司諫朴熙晉,獻納金啓煥引避退待,而諫院無行公之員,尙未處置。除呈辭·上疏入啓·未肅拜·服制·在外人員,呈告人員,竝卽牌招,何如?傳曰,允。
朴彙登啓曰,校理鄭錫五,修撰李夏源鎭日出牌,尙不應命,其在事體,殊涉未安。更卽牌招入直,何如?傳曰,允。
以校理鄭錫五,修撰李夏源牌不進,罷職傳旨,傳于朴彙登曰,推考傳旨捧入。
朴彙登啓曰,昨日請對入侍時,諸承旨持公事入侍事,定奪矣。今日持公事入侍爲之乎?敢稟。傳曰,明日爲之。
又啓曰,宗廟提調李肇,今又違牌,推考傳旨,方爲捧入,而宗廟修改,事體至重,而一向撕捱,誠甚未安,更卽牌招,何如?傳曰,一向撕捱,殊涉過當。卽爲牌招。
李宜晩,以掌苑署提調李正臣言啓曰,本署所屬果園,在於開城府·高陽·楊州·交河·富平·通津·南陽·遂安等地,而開城府則年年發遣郞廳摘奸,其他諸處則不爲摘奸,已至屢十年之久,故所養果木,恣意偸斫,將未免濯濯,亦不無奸民冒葬之弊,事之寒心,莫此爲甚。當初果園之設,專爲御供之需,則其在事體,至重且大,今若一向抛棄,不爲收拾,則前頭之弊,有不可勝言。爲先發遣郞廳,詳細摘奸,而此後續續煩達,有所未安,一依開城府例,每年摘奸。如有犯禁之人,隨現重治,以爲着實培養之地,而諸處摘奸之際,動費多日,不可以私騎往還。且他各司郞廳奉命摘奸之時,亦有給馬之規,今亦依此例給馬以送事,定式施行,何如?傳曰,允。
朴彙登,以吏曹言啓曰,新除授慶州府尹金鎭玉戶奴呈狀內,奴矣上典,有沈痼之疾,前任安東時,受由來在楸下,方爲辭遞之計,千萬意外,忽承慶州新除,仍有除朝辭之命,而行役之餘,病狀添劇,委頓床席,廢食涔涔,旬月之間,決無自力赴任之勢,斯速入啓處置云。慶州以嶺南雄府,曠官亦已許久,金鎭玉病狀,未能卽速赴任,則有難等待其差復,慶州府尹金鎭玉,依近例罷黜,何如?傳曰,允。
李宜晩,以備邊司言啓曰,頃因東萊府使尹錫來狀啓,倭館修理年限已滿,使監董譯官,料理董役事,覆啓蒙允矣。卽今京外儲蓄,枵然一空,他無着手處,以本道附近各邑儲置米九千石,出給於監董譯官,俾與公作木相換,存本取嬴,用於修理,待秋以本色米,依數備納之意,敢啓。傳曰,知道。
持平朴弼夢啓曰,四凶聯箚,逆節彰著,勘律之際,宜無異同,而論其負犯,似有首從之別,故竝置極典,謂或過當,果與諸臺,參量減等,今聞諫長疏中,遂以四凶之差等區別,非臣意慮之所及爲言,末乃結之以不欲苟同,顯示剌斥之意,公議之嚴,大可見矣。臣之擬律乖當之失,有不容自護者,今以兩臺處置,隨牌詣臺,而以此情勢,決不當可否於其間,況諫臣先以隨參引避,則臣以首發之人,尤無仍冒之勢。且臣於合啓中,以故相臣李浚慶事,有所參引,退後考閱,則其所請誅者,乃尹元衡而非沈通源也,其事寔在於宣廟朝,而非明廟朝也,莫重奏御之文,如是爽誤,此亦臣難冒之一端,以此以彼,其何可一刻晏然於臺次乎?請命遞斥臣職。答曰,勿辭。
掌令鄭楷啓曰,臣於日昨,與諫臣,同詣臺次,聯名於合辭之啓矣。卽伏聞諫長疏中,以合啓之差等區別,有所論列云,臣於此,竊不勝瞿然之至。當初加律時,區別減等,雖出於首從差別之意,第其名聯凶箚,罪無異同,則勘律差等,已多議者,而連啓之際,臣亦未及爭論矣。今諫長,至謂之非意慮所及,顯示譏斥,公議可見,則臣以參啓之人,決難晏然仍據於臺地。且合啓中所引故相臣李浚慶事,有所爽誤,僚臺避辭,旣已備陳,則臣不必更爲疊床,而其傳啓時,矇然不察之失,無以自解,此亦臣難冒之一端也。今以諫院處置,隨牌詣臺,而臣方自列之不暇,其何敢可否於立落之際乎?以此以彼,俱不可一刻仍冒,請命遞斥臣職。答曰,勿辭。
朴彙登啓曰,掌令鄭楷,持平朴弼夢再啓煩瀆,退待物論矣。傳曰,知道。
敎三道統制使兼慶尙右道水軍節度使李鳳祥書。王若曰,禁營掌輦轂之親兵,望叶貳帥,海防膺屛翰之雄鎭,任專元戎。僉議攸同,予心式簡。念我國昔被倭寇,而乃祖始鎭玆營。控扼重溟,遏鯨鯢跨海之勢,摠制三路,壯虎豹在山之威。運出神入鬼之謀,創奇制於龜艦,建補天浴日之績,震威聲於蠻鄕。惟我數千里之疆,賴忠義而克復,至今百餘載之後,尙風烈之不衰。近緣海波之久安,以致邊備之漸弛。舸艦樓櫓之鈍朽,殊失綢繆之猷,鎭堡甲卒之弊凋,難爲緩急之用。嗟彼保障之重地,若是疎虞,必擇干城之偉材,以任經略。重宸聽鼓,幾切憶舊將之懷,廟堂騰簽,方愼簡良帥之擧。惟卿,以名祖之後,有長子之譽。抱龍虎之壯韜,蔚然大樹之望,繼弓刀之舊業,綽乎喬木之風。世方爭附於貴權,而卿獨戒躁競之習,衆皆專事於肥利,而卿獨有廉謹之名。再入銀臺,才通文武,四仗金鉞,治著北南。惟先朝奬抜旣隆,故今日倚畀愈篤。出子儀於河北,非無內輕之嘆,任崇文於三川,蓋爲西顧之慮。玆授卿以三道統制使兼慶尙右道水軍節度使,臨洗兵之故館,重搴碧油之幢,佩都督之舊章,便同靑氊之寶。卿其深體推轂之意,益勉制閫之方。器械城池,毋忽戎備之修繕,賞刑恩信,所貴軍令之嚴明。海寇㒤元帥之威,當退固圉之前烈,邊氓仰慈母之惠,宜副念舊之群情。伊防戍捍禦之規,已有賢祖之籌畫,若懷綏鎭撫之策,何待寡人之誥言?於戲,瞻峴首墮淚之碑,想切繼先之志,莅五丈隕星之地,應激殉國之忱。宜將南徼之長城,以寬北宸之遠慮。故玆敎示,想宜知悉。
上在昌慶宮。停常參·經筵。
夜一更,月入軒轅左角星內。
下直,天安郡守趙文命。
李宜晩啓曰,行大司憲柳鳳輝呈辭受由,執義柳述未肅拜,服制上疏,掌令朴乃貞在外,持平趙最壽未肅拜,上疏入啓,掌令鄭楷,持平朴弼夢避嫌退待,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
又啓曰,兩司多官,引避退待,而大司憲柳鳳輝呈辭入啓,執義柳述未肅拜,掌令朴乃貞在外,持平趙最壽被論,大司諫李師尙,正言權頀陳疏入啓,正言申弼誨被論,兩司俱無行公之員。執義柳述卽爲牌招,使之處置,何如?傳曰,允。
傳于李宜晩曰,卒延齡君夫人月廩,依樂善君夫人例題給事,分付該曹。
以執義柳述牌不進,罷職傳旨,傳于李宜晩曰,推考傳旨捧入。
朴彙登啓曰,副應敎洪廷弼,副校理尹惠敎,副修撰南一明皆在外,而未承疏批,應敎李廷濟,校理尹淳,修撰尹㝚皆陳疏未承批,修撰李夏源呈辭入啓,玉堂曠直,今已許久,事甚未安。校理鄭錫五,卽爲牌招入直,何如?傳曰,允。
李宜晩,以兵曹言啓曰,外懸人定鍾打擊之規,必待漏水充刻,自本漏先下初更三點,而亦自弘化門先擊內人定鼓,然後次次傳言于前路,使之打鍾,而昨夜則初更三點鼓未下之前,先擊外懸人定鍾,計其時刻,則半刻相違,莫重外鍾,有此徑先打擊之擧,其矇然不察之罪,不可不懲。當該鍾閣習讀官張振禧,拿問定罪,其餘該掌書員及前路誤傳軍人等,自本曹摘發科罪,何如?傳曰,允。
又以義禁府言啓曰,卽接月令醫員趙龜鼎手本,則時囚罪人安相元,本以抱病之人,累日處濕,冷氣外襲,寒粟遍體,四肢萎苶,有同全身不收,冷泄無算,元氣不能收拾,絶粒昏倒,若將頃刻難保云。自前罪人病勢如此,則例有保放救療之規,敢此仰稟。傳曰,允。
以忠淸監司狀啓,保寧居幼學印德器婢壬生等四名,韓山居盧世甲婢一禮等二名,唐津居朴甫先等四名,扶餘居水軍禹斗三女士德等燒死,至於十一名之多,事極驚慘事,傳于李宜晩曰,燒死人等,恤典擧行。
李宜晩啓曰,臣於今日入侍時,以僚員不齊,廳中苟簡之意,有所陳達,而其中一員,以所懷陳疏,二員以被斥於臺疏陳疏,都承旨昨因儒臣之疏,亦引嫌陳疏,俱未承批,六員之中,四員竝未得行公。當此間日持公事入侍之時,本院凡事,極爲可慮,故敢有所稟矣。自上有變通之敎,而自下不敢變通,何以爲之?敢稟。傳曰,竝牌招。
又啓曰,朝者以處置事,執義柳述,啓請牌招矣,違牌不進,旣有只推之命,所當更爲牌招,而聞其實病方重,不能運動云。無他處置之人,處置當歸於玉堂,而玉堂諸臣,或未承批,或多引嫌,時無行公之員。兩司中大司憲柳鳳輝,呈辭受由,大司諫李師尙,正言權頀疏批未下,持平趙最壽,正言申弼誨被論,掌令朴乃貞在外,處置無人,事甚可慮。在前如此之時,或有變通之例,何以爲之?敢稟。傳曰,執義柳述,掌令朴乃貞改差。
又以備邊司言啓曰,三和府使趙儐,移拜全羅左水使矣。今聞家有老母,年過七十,且多疾患,頃以難於遠離之意,呈狀本司,而係是規外,有所論題,而第念有老親,閫帥年限,雖與守令有間,若有疾病,則離親赴任,情理可矜,孝理之下,似不當强令遠赴。且聞趙儐到任以後,修擧軍務,多有設施,未及結末,如戰車·車上鳥銃創造等事,或始役未半,或措備物力,而今方始役云,半途而廢,極爲可惜。三和府使趙儐新授左水使之任,今姑改差,仍任三和,何如?傳曰,允。
又以訓鍊都監言啓曰,都監軍兵,多以外方陞戶之卒,離鄕上京,住着無所,買垈買家,貧無以辦,或於公垈,縛得若干草屋,以爲容身之所,此而徵其垈稅,則貧寒軍卒,實無支保之勢。昔者丁酉年,故相臣李浣爲本營大將時,陳達榻前,特令減稅,而其後或有垈稅侵徵之弊,故甲戌年,大將臣申汝哲,以此稟達,申飭各該司,使不得侵徵矣。上年戶曹判書閔鎭遠,以各司公垈入居軍兵等,一倂徵稅,只以新陞戶者,限三年許減事,陳白定奪,而當初減稅,旣出於恤軍之政,則到今徵稅,已乖本意。且公垈入接者,摠以計之,不過掌苑·宗簿等寺垈各四名,漢城府垈二名,及本府所管慕華館山下空垈二十八名,禮賓寺倭館垈二十六名,及本寺所管太平館垈六名,而每人家垈,多者十許間,少者僅數間,則其稅錢之零瑣,推此可知矣。雖其稅錢,摠入於一司,不足以當一面之用,況此諸司,各自徵捧,所補能幾何耶?公家之無甚關緊,旣如此,而軍兵之冤呼狀訴,日常紛紜,其在軫恤軍兵之道,不可徵斂旣減之稅,以致貧卒難保之弊。上項軍兵等所接四司垈稅,依前許減之意,分付各該司,何如?傳曰,允。
答行都承旨金始煥,左承旨南就明,右承旨朴彙登,右副承旨沈樘疏曰,省疏具悉。卿等勿辭察職。疏辭見下
李宜晩啓曰,承旨牌招事,允下矣。今已夜深,待明朝出牌之意,敢啓。傳曰,知道。
行都承旨金始煥疏曰,伏以臣,重被僚斥之後,至今苟冒者,非有因仍盤礴之意,適値院僚不齊,伴直無人,夜深之後,牌召臨門,上畏分義,下迫事勢,未暇自恤於一身私義,而抗顔重入,臣實多慙,人謂斯何?顧臣所帶本職例兼藥院提擧,當此受灸期迫之日,不敢徑先求遞,黽勉仕進,踧踖靡容矣。卽聞玉堂之臣,疏論言路一款,而以向日儒疏之不捧,歸臣於沮遏之科,至慮忠讜之言,由此不聞。其不指名請譴者,似以篤厚之意,容臣自處,而臣之得罪公議,已見於此,原疏未下批之前,固不宜喋喋自辨,而身雖無狀,曾忝近密,惟恐聖明之世,以言爲禁。區區本意,已悉於昨年疏中,則仰惟聖聰,亦或記有,到今更化之初,豈欲躬自蹈轍,而第許璧之疏,事關先朝,無所畏忌,意在嘗試,語多結悖,非惟殿下之所不忍聞,實是臣子之所不敢議者。反復思量,終難捧入,故措辭稟啓者,竊自附於惟允之義,而前後人言,略不相諒。向來霜臺之啓,今日玉署之疏,迭相論斥,有若杜塞言路者然,此莫非冥途寡識,初不詳審之致,撫躬自訟,尙誰尤哉?噫,退却當捧之疏,而重咈物情,冒沒宜遞之職,而苟蹲榮次,出納旣負其責,進退亦失其義,白首之年,狼狽至此,從今以往,迄可休矣。層生之議,若是其不捨,則臣之情迹之難安,愈往愈甚,其在廉義道理,不可靦然所冒於邇列,玆敢略暴事狀,仰瀆宸嚴。伏乞聖慈,亟賜鐫遞,以謝公議,以安私分,不勝幸甚。臣無任屛營祈懇之至,謹昧死以聞。
左承旨南就明疏曰,伏以臣於日昨在院時,持平趙最壽肅拜單子來呈,而日勢向午,非時肅拜,曾無前例,往復累次,終不得捧入矣。今其疏槪,旨意非常,移怒之鋒,全歸抑勒,謂之以和應,至以司馬門事爲說,臣誠駭怕,繼之以一笑也。然彼旣以此構罪,則在臣廉義,決難冒出,累違嚴召,誠出於不獲已,而臺疏未下批之前,亦不敢自列。方此縮伏之中,天牌又臨,一向違逋,亦甚惶悚,玆敢來詣闕下,陳章徑退。伏乞聖明,俯諒危悃,仍勘臣罪,以謝臺言,不勝幸甚。臣無任屛營祈懇之至。
右承旨朴彙登疏曰,伏以臣於前月,忝在本職,身病猝重,死生可慮,幸蒙許遞,得延殘喘,感戴恩私,天地莫量。任便調息,纔過旬餘,大勢雖歇,餘症尙苦,伏枕沈頓之中,新除遽下,嚴召繼降,惶隕感激,罔知攸措,適値僚員之不齊,不計顚仆,卽入祗謝,仍就禁直矣。日昨筵中,因大臣陳達,有諸承旨間日持公事入侍之命,臣於今日,當與同僚,竝爲入侍,而臣之聾病,卽五十年痼疾,而亦有劇歇之時,若迫於嚴命,强疾入侍,上敎不得明聽而奉行,則臣之一身,貸事被罪,固不足恤,而其於國體,果何如之意,前後辭疏,縷縷陳暴?伏想聖明,亦必記有之矣。大病新差,未及完復,許久淹直,勞悴之餘,司聽比前尤爲不明,玆於今日,不得入侍,臣罪至此,萬殞難贖。伏乞聖明,亟遞臣職,仍治臣罪,不勝幸甚。臣無任屛營祈懇之至。
右副承旨沈樘疏曰,伏以臣七旬衰耗之年,黽勉供劇,已閱三朔,早晩顚沛,固已預料。昨者日晩之後,持平趙最壽猝然入來,投呈肅單,大凡肅謝之規,必趁闕門未開之前,待漏於外,須鑰而入,祗謝恩命,乃是三百年不易之例也。除非承牌復命者外,元無非時出肅之事,故本院據例退斥,則最壽亦豈不知如許事體,而必欲爲此?無前之擧者,已出常情之〈外〉矣。且念最壽,偃伏江郊,規避大論,一番辭疏,尙未承批,而今者汲汲入城,悤悤詣闕,臣未知有何忙急底事,而未肅之前,徑詣臺廳,强迫喉司,殆過十數,似此臺體,曾所未聞。畢竟無辭可執,憮然退去,而最晩陳疏,齎怒於論遞之諫臣,移鋒於據例之喉司,至以司馬門三日之說,肆然謄之於章奏之間,其意雖急於侵詬本院,而獨不念此等文字,不敢比擬於堂堂之聖世耶?噫,諫臣之論啓數事,蓋出於爲君父嚴懲討之義,則於最壽,有何一分可怒可讐,而必欲迎擊,擧措慌亂?狠其巧計之莫售,公肆無倫之悖說,淸朝臺閣之羞,莫此爲甚,臣竊痛之。臣祗守院中之舊例,不免醜辱之橫加,則不可一刻冒居於職次,徑出禁門,荐違嚴命,臣罪至此,萬殞難贖。玆因本院之啓,天牌又降,分義是懼,忍死趨詣於禁扄之外,而顧此所遭,萬萬非常,不敢冒進,投章徑歸。伏乞聖慈,俯諒危懇,削臣之職,治臣之罪,以安愚分,以快人心,不勝萬幸。臣無任屛營祈懇之至。批答見上
午時,上御進修堂。承旨持公事入侍時,同副承旨李宜晩,假注書兪彦通,記事官趙昌來·趙趾彬入侍。李宜晩讀兵曹草記,外懸人定鍾徑打習讀官·軍人等科罪事。上曰,允。又讀義禁府草記,安相元保放事。上曰,依爲之。又讀忠淸監司狀啓,保寧等邑燒死人事。上曰,恤典擧行。又讀掌隷院單子,決等公事,春奉審以不坐出等不得事。踏啓字。又讀忠淸監司狀啓,石城聖廟修改事,啓下。又讀宣惠廳啓目,因慶尙監司狀啓,錢布參半捧納事。踏啓字。宜晩所啓,明日乃受灸日也,藥房都提調·副提調箚疏俱未下批,受灸時,勢難備員入侍,將有臨時窘急之患,故敢達。又所啓,本院諸承旨,或以所懷陳疏,或以臺疏引嫌,疏批尙皆未下,都承旨又因儒臣之疏斥,陳疏不爲仕進,六員之中,行公者只有二員,出納之際,不但苟簡,殆不成樣。況自今日,又以持公事,間日入侍事定式,而僚員之不齊如是,院中凡事,極可悶慮,何以爲之?上曰,變通。宜晩曰,雖有變通之敎,而自下無可變通之道矣。又所啓,玉堂曠直,事體未安之意,日昨旣已陳達,而諸臣疏章,尙未下批,故在外之員,雖欲上來,皆拘於此,非但政院·玉堂爲然,其他緊職,亦以此曠闕,位著之間,行公者絶少,國事泮渙,不成貌樣。日昨大臣,以持公事入侍時,曾前入啓諸臣之疏,使承旨讀之,而賜批之意陳達者,此也。此亦疏滯之一道,故臣又申達矣。退出。
上在昌慶宮。停常參·經筵。
夜自一更至四更,月暈。
下直,安東府使李仁復。
大妃殿·中宮殿,藥房口傳問安。答曰,知道。
藥房提調韓配夏,副提調金始煥啓曰,伏未審此時,聖體,若何,大妃殿氣候,亦復何如?自上三里穴受灸,定於今日,時刻定於何時乎?王世弟水刺厭進之候,連服湯劑後,其有差勝之勢乎?醒心散五貼,已盡於昨日,諸醫皆以爲連爲進服宜當云,此藥五貼,更爲劑入,而臣等區區憂慮,敢來問安,竝此仰稟。答曰,知道。無事。慈殿氣候一樣,而世弟水刺厭進之候,不無差勝之勢。時刻,定以午正宜矣。
大殿受灸後,大妃殿·大殿·中宮殿·世弟宮·嬪宮,政院問安。答曰,知道。大妃殿·大殿·中宮殿,藥房問安。答曰,知道。大殿,朝廷二品以上·六曹單子問安。答曰,知道。
李宜晩啓曰,行大司憲柳鳳輝呈辭受由,掌令鄭楷,持平朴弼夢避嫌退待,持平趙最壽未肅拜上疏入啓,執義·掌令一員未差,今日以監察茶時之意,敢啓。傳曰,知道。
朴彙登啓曰,卽者議政府錄事來言,藥房都提調趙泰耉,未承箚批,今日受灸時,不得入侍,退在私次,實爲惶恐,來詣闕下云。係是大臣去就,敢啓。傳曰,知道。
答領議政趙泰耉箚曰,省箚具悉卿懇。前後人言,予已洞知,累次開釋,則寧有一毫難安之端哉?聞卿進到闕外,曷勝欣幸?卿其體予前後之旨,安心勿辭,卽爲入詣,毋孤至望。仍傳曰,遣史官傳諭。箚辭見下
以左承旨南就明,右副承旨沈樘牌不進罷職傳旨,傳于朴彙登曰,推考傳旨捧入。
金始煥啓曰,左承旨南就明,右副承旨沈樘,旣有只推之命,近日廳中,位甚不齊。疏批已下之後,一向撕捱,殊涉未安,更卽牌招,何如?傳曰,允。
大司憲柳鳳輝三度呈辭。傳于朴彙登曰,只遞本職。
李宜晩,以守禦廳言啓曰,本廳京別破陣今春等賞中日,本廳射亭良中,今月十二日設行之意,敢啓。傳曰,知道。
兵曹口傳政事,柳鳳輝爲副護軍。
朴彙登,以魂殿參奉,以入番宗室意啓曰,本殿山陵祭用濟州卜定三運蔈古一百十一斤,今始來到,而開閣看品,則非但新舊産相雜,水沈色變,擧皆蟲損,蓋水陸數千里,費了許多日字,有此傷損,無足怪也,而旣是祭享之供,則其在事體,不可無啓奏之道,當該封進官推考,所封之物,卽當退送,改備以納,而絶海往返之際,必難及期上來,且祭用蔈古,幾盡乏絶,不可無別樣變通之道,所封蔈古,還下該曹,其代令該曹,急速卜定于兩南近邑,使之罔夜上送,以爲繼進之意,分付,何如?傳曰,允。
李宜晩,以御營廳言啓曰,本廳別抄武士·別武士·別破陣·京案雜色標下軍,春等試才射砲,及用劍各技藝賞格,從分數多寡,以本廳所儲木綿面給後,別單書入之意,敢啓。傳曰,知道。
又啓曰,卽伏見江原監司呂必容殺獄啓本,則不但落字誤書之甚多,且有檢屍南西相左之處。莫重奏御文書,如是不察,推考警責,何如?傳曰,允。
又啓曰,監司遞來時,密符親納,例也,而前咸鏡監司尹憲柱,使其褊裨替納,事甚未安,推考,何如?傳曰,允。
朴彙登啓曰,吏曹郞廳來言,臺諫有闕,政事,何以爲之?取稟。傳曰,明日爲之。
李宜晩啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
領議政趙泰耉箚曰,伏以臣之情迹,本不宜冒昧赴朝,而適値艱虞之會,他不遑顧,强策病軀,黽勉趨命,惟以鞫躬盡瘁,死而後已爲心,而不幸一病支離,轉入膏肓,人言交沓,構捏罔極。陳箚乞罪,久未承批,日夕惶悚,靡所容措,乃於此際,忽承祔廟都監都提調之命,仍又蒙賜批敎,至遣史官,傳宣慰諭開釋,俾令速出,臣於是,惶隕感激,不知死所。第念訏謨嚴廊,與人主相可否者,宰相之職,而元輔之重,責任尤大,苟非其人,國受其病,在常時猶然,況此危亂之際乎?如臣無似,本無才識,而冒居匪據之任,斟量失宜,語言輕脫,圖事揆策,動拂時意,率意衝口,輒召謗議,此無非臣自取,尙誰尤哉?況又死疾纏髓,差痊無日,陳力就列,尤無其望,與其久處於不敢當之地,終受其僨敗之誅,毋寧早自乞身,以謝衆怒之爲得也。顧此敦匠之役,義有所不敢辭者,本職如蒙鐫許,則臣謹當强疾而趨役,此豈不公私兩幸,而爲天地涵畜之大德乎?不得不復此陳籲於宸嚴之下,雖緣情蹙,而竊恐爲罪益大,尤不勝惶懼。伏乞聖明,俯垂體諒,而速賜處分焉。取進止。批答見上
午時,上御進修堂。王世弟侍坐。藥房受灸入侍,都提調趙泰耉,提調韓配夏,副提調金始煥,記事官尹光益,記事官趙趾彬·趙昌來,醫官李時聖·權聖徵·許坫·方震夔·吳重卨·李時弼·金德三·卞三彬·權聖經·崔擎玄·鄭行謹。泰耉進伏曰,旱乾頗甚,風日不適,此時聖體,若何?上曰,無事矣。泰耉曰,寢睡水刺諸節,近復何如?上曰,一樣矣。泰耉曰,引飮近來復何如?上曰,一樣矣。泰耉又起伏曰,大妃殿氣候,亦復何如?上曰,一樣矣。泰耉曰,今日卽自上足部左右三里穴受灸定日也。諸醫皆爲入侍,爲先診察,何如?上曰,唯。諸醫以次診脈。李時聖曰,左脈頗數,右脈比左尤洪數矣。諸醫所達略同。泰耉請令醫官點穴,上踞素枕而坐。點穴訖,時聖告曰,足部三里,已點穴矣。泰耉曰,脚部酸疼之候,近復何如?上曰,無之矣。泰耉曰,三里穴,前已受灸,灸時,不甚難耐乎?上曰,不至難耐矣?泰耉曰,按指點穴時,別無酸氣乎?上曰,然矣。泰耉曰,左右俱無酸氣乎?上曰,然矣。聖徵傅艾注,時聖告曰,三里穴受灸矣。每壯輒告壯數。灸畢,泰耉曰,明日及再明連吉云,連爲受灸之意,敢達。上曰,唯。泰耉曰,東宮水刺厭進之候,頗甚,今日已劑藥以入矣。累日不得入診,臣等退出後,率諸醫診察,何如?上曰,唯。泰耉曰,卽今春氣發散,醫官皆以爲脈候洪數,治火之劑,便於進御之藥,退與諸醫,議定,明日受灸時,當入達矣。上曰,唯。泰耉曰,天氣向暖,大妃殿,生脈散,自今日劑入宜當。上曰,依爲之。泰耉起伏曰,小臣因聖體受焫,敦匠事急,他不暇顧,不得不出而承命,而臣於本職,難安之端,非止一二,以金吾推案見之,朴致遠等,猶持前說,謂臣以締結交通,所謂締結者,締結宦寺也,所謂交通者,交通宮禁也。此雖急於玷辱臣身,而不知其言之上誣聖躬,臣竊痛之。天日在上,臣何嘗以幽昧之逕,圖進見於君父乎?臣若有此,殿下亦將以臣謂無狀之鄙夫,臣雖顔厚,何敢擧頭於天威咫尺之下乎?頃當國家有非常罔極之擧,中外臣民,驚惶震迫,其時之事,何可盡達?方其庭請之設也,群情咸期於準請乃已,而不數日,遽爾撤罷,人心莫不憤惋。臣時自鄕廬,擔曳病軀,來伏城外,而臺啓方張,不得同參於庭籲之班,再上短箚,不得回天,及聞庭請已罷,籲號無路,臣於此時,他不暇顧,進到闕下,以復設庭請之意,通于大臣,則大臣不聽故卽詣閤外,以爲碎首彤墀,以死力爭之計,先以請對之意,言于政院,則政院亦不許,往復數次之際,自上有賜對之命矣。臣聞其日,朝前庭請已罷,閤外寂然,臣以時任大臣,入來請對,故各自下人奔走排設,以此闕中諸人,無不知之,諸宰中來會闕下之人,亦有同時請對之類,多從金虎門而入來。臣則其時病重,氣力澌頓,不能行步,以宣仁門,乃時御所朝士出入之門,且近閤門,故取便而入來矣。臺啓卽發,至比於北門,此雖急於忿辱臣身,而其言之無嚴,奚至於此?然初啓無他辭,只以不有臺啓,由宣仁門入來爲罪,翌日始創締結交通等說,至改遠竄,爲拿鞫,旋又改之以極邊遠竄,臣若有締結交通之事,則請對之由,何煩於政院?臣雖欲締結宦寺,纔自鄕入來,亦何暇締結乎?此不過臺諫,乘憤構捏,求說不得,而兩日之內,三變啓辭,其所猝創之形,擧世皆知,畢竟究覈,自可以昭釋,臣故不以爲意。且於其時,勤召屢辱於待罪之地,史官相守,承旨復臨,朝廷一空,聖心憂勞,不得不强疾而赴朝矣。今見致遠等供辭,則猶執前說,持臣不已,其所誣辱,不獨止於臣身,其可晏然於職次乎?此臣難冒之勢一也。向日逆閹之變,實千古所無之事也。半夜哀黃,叩閤請對,自上特賜明斷,快許正法,臣等之喜抃,何可形言?臣以出詣東宮,慰安世弟之意,陳達,則玉色和豫,卽爲允許矣,退出閤外,慈殿諺敎,乃下於藥房之時,以爲王世弟冊封,寔出先朝遺意,仰稟慈旨,爲宗社大計,而宦婢交相締構,至使世弟不安,寧以先王所授爵號,出就私第,乃可得安爲敎,此誠臣子所不忍聞者,而亦不可宣示外人者。且臣竊念古人,有密處焚之,勿令人知之語,或有但道臣以爲不可者,故敢附徼還之義,謹以封入,仍請宮人之出付有司,臣意以爲必自東朝,下敎於殿下,而有所處分矣。及其慰勉東宮之後,諺敎再下,乃書宮人名字及罪狀,末復有保護兩宮之敎,臣意以爲此敎,旣書下宮人罪狀者,與初敎有異,故卽令史官,飜謄史草,而又以臣敢不盡心保護,以死爲期之意仰達,而此事又不可不面陳於上前,故更請入對,則有所懷書入之命矣。不意人言叵測,宋相琦之疏,至以秘不宣示,變幻慈旨爲言,人臣矯誣慈旨,其罪當如何?臣不勝罔極。上箚自列,則自上,引前後諺敎中辭爲批,明白痛快,昭晰無餘。此事,自上旣已洞燭,則臣無事乎更辨,彼相琦亦豈創出此說,構陷小臣?此蓋嫉臣者,作一僞書,傳播一世,以成臣罔極之案,而不能覺察故耳。在京之人,猶且如此,在鄕者何以知之?其後鄭澔之疏,一如相琦,而疏入累月,尙無可否,此爲臣難冒之勢二也。近日臺臣之疏,則至謂臣操弄權柄,此蓋指徐命均事而言也。命均疏語,雖極謬妄,史役方張,文望之人,甚患乏少,故敢請敍用,以此而爲罪至此矣。操弄權柄之目,乃人臣之極罪,臣豈敢一日晏然於職次乎?此臣難冒之勢三也。且臣自去八月之初,得關格之症,二三日或一發,五六日或一發,方其痞塞之時,則不能俯仰,悶急欲絶,晝宵辛苦,所食只米飮,歲末春初,則幾死而僅甦矣。今雖少間,病根旣深,差復難期,才力之不逮,姑舍勿論,似此病狀,實無堪當國事之望。古人曰,陳力就列,不能者止,此又臣難冒之勢四也。且臣之私情,又有怵惕不自安者,而惶恐敢達矣。卽今臺議轉激,以合啓之差等區別,至謂之討逆不嚴,若然則臣以罪人之至親,何敢冒居鼎席之首乎?揆以公法私義,俱不可晏然於本職,至於纂史敦匠之任,則今日之所以追報先王者,惟在於此,而義在往役,臣豈敢規免?若蒙遞解本職,則可以專意於監董之役,許多難安之端,旣如彼,病狀又如此,而虛縻重任,使國事至此,豈不可悶之甚乎?上曰,安心勿辭行公。配夏曰,向日群凶之事,尙忍言哉?臣於其時,與戶曹判書金演,同入宣仁門,而臺章迭發,構罪狼藉,至以和應潛入爲目,思之至今,不覺駭怕。蓋伊日庭請猝罷,宗社幾危,領相不計一身死生廉義,詣閤請對,幸回天聽,再安邦國,則其赤心爲國,聖明所知,而彼輩無端構捏,隱然以交通宦官等說,白地橫加,人臣負此罪名,何以立於朝端耶?領相之縷縷哀鳴,欲白其冤者,蓋以此也。此輩非但構陷領相,亦且誣及聖躬,固宜嚴覈究問,明正其罪,而日昨判付,特放朴致遠等三人,群情莫不抑鬱。自朝家若無昭晣之擧,而置之暗昧之科,則上下之受誣,無以快洗,伏乞聖明,夬從臺啓,亟令嚴覈,不勝幸甚。泰耉曰,閹豎之變,事在旣往,今不必更提,而臣於數月之內,再見震迫罔極之事,賤疾益復危劇,古人所謂驚悸亡魂者,正先獲語也。臣淹病又數月,今始入對,故敢此略暴其時心事,仍又以其時所欲仰達之辭上達矣。君臣猶父子,何言不可盡?以當初慈旨中,寧以先王所授爵號,出就私第之敎見之,王世弟實經罔極之境矣。先大王血屬,惟有我殿下及世弟而已。古人云,兄弟如左右手,此誠切至之喩也。殿下常時誠孝出天,友愛篤至,固無待小臣之勉戒,而堯·舜之道,孝悌而已。人臣告君之道,孝悌二字之外,更有何說?今伏見王世弟侍坐,兩宮和洽無間,臣歡喜之極,不覺感淚之自逬。伏願聖上,益篤友愛之情,東宮,益盡承事之誠,兩宮之間,和氣常融,則東朝豈不爲喜,而先大王陟降之靈,亦豈不悅豫於冥冥之中耶?此實國家無疆之福,而老臣區區之望也。更願聖上,克加體念焉。仍嗚咽流涕,又起而陳曰,當初封還諺敎,蓋出於勿令外人知之之意,今始入對,故不得不仰陳其時事實矣,申飭筵臣,今日筵說,勿令宣泄焉。上曰,唯。始煥曰,都提調所達,申飭筵臣,勿令宣泄,誠好,宜加申飭矣。且都提調,今以孝友二字,縷縷勸勉,而至於涕泣陳達,令人自然感動,其出於赤心忠義,可見矣。自上,各別體念爲望。泰耉曰,臣自受摠裁之任,病勢甚重,不得監董史役,諸堂亦或有公故,或有情勢難安者,不得鎭日仕進,郞廳亦多如此,仕進單子,自上旣已下覽,則必俯燭無餘矣。先朝實錄,比列聖尤多,纂修之役,雖孜孜不輟,四五年內有難訖功,而不能連爲纂修,及刪節之事,汗靑無期,誠爲可悶。自今以後,堂·郞中或陳疏未承批,或有難安於本職者,史役則不廢仕進之意,定式,申飭,何如?上曰,依爲之。出擧條泰耉曰,實錄廳郞廳權益寬,引嫌久不仕進,卽爲牌招察任,何如?上曰,允。始換曰,小臣有難安之情勢,不敢冒出,今則疏批旣下,且因聖體受焫,不得不冒沒就職,而區區私義,誠有所悶蹙矣。持公事入侍,限畢灸間停止,何如?泰耉曰,當此受灸之時,何可持公事入侍乎?上曰,唯。出下敎泰耉曰,小臣方以會同坐,進去都監矣。諸臣,以次退出。
上在昌慶宮。停常參·經筵。
下直,淸風府使趙泰耆,南兵使申命仁。
大妃殿·中宮殿,藥房問安。答曰,知道。
藥房都提調趙泰耉,提調韓配夏,副提調金始煥啓曰,伏未審夜來,聖體,若何,大妃殿氣候,亦復何如?自上足部三里穴,今明日連爲受灸事,定奪矣。今日時刻,依前定以午正乎?臣等區區憂慮,敢來問安,竝此仰稟?答曰,知道。無事。慈殿氣候一樣,而受灸時刻,依前午正,宜矣。
李宜晩,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金始煥啓曰,左承旨南就明,右副承旨沈樘,旣有只推之命矣。今日三處問安,及吏·兵批政廳,無推移進參之員,左承旨南就明,右副承旨沈樘,竝卽牌招,何如?傳曰,允。
朴彙登,以祔廟都監郞廳,以都提調意啓曰,凡都監監造官三房,各出二員,例也,而今則尊崇·冊禮兩都監,一時竝設,故各房監造官,依辛丑·丙辰兩年例,每房加出各一員竝九員,別單書入之意,敢啓。傳曰,知道。
又啓曰,吏曹郞廳來言,今日爲政事,命下,而判書李肇呈辭受由,參判金一鏡陳疏入啓,參議李眞儒病不來,不得開政云。參議李眞儒,卽爲牌招開政,何如?傳曰,允。
又以春秋館郞廳,以領監事意啓曰,左右史之不備,未有甚於近日,實錄廳待令,亦且久曠,其在事體,殊甚未安,且太白山·五臺山兩處史閣曝晒之廢闕,或至七年,或至六年云,若又經今夏,則不無朽傷之慮。卽今新薦諸人,旣已取才,所當循次付職,推移分送,而年前臺臣以下番翰林,過三朔後,陞付上番之意疏請,新有定式,故姑爲遲待矣。第念此非史局舊規,如此苟簡之時,不可膠守一時之新例,不思變通之道,新薦諸人,分付銓曹,次次付職,以爲推移分送之地,而本館實錄曝晒,今年亦爲當次,今月內一體擇日擧行,何如?傳曰,允。
以左承旨南就明,右副承旨沈樘,牌不進,罷職傳旨,傳于李宜晩曰,推考傳旨捧入。
吏批,判書李肇呈辭受由,參判金一鏡陳疏入啓,參議李眞儒進,右承旨朴彙登進。兵批,判書李光佐進,參判柳重茂病,參議柳鳳徵進,參知申弼賢病,右承旨朴彙登進。
兵批啓曰,全羅左道水使,今當差出,而擬望之人乏少,他道守令竝擬,何如?傳曰,允。
吏批啓曰,判書李肇呈辭受由,參判金一鏡陳疏未承批,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,慶州府尹,今當差出,而本州物衆地大,素稱難治,不可不各別擇差,守令中可合人,竝擬,何如?傳曰,允。
又啓曰,兩南監司,今當差出,而擬望之人乏少,承旨及守令中可合人,竝擬,何如?傳曰,允。
兵批啓曰,司果崔汝道,閑良權和經·馬化龍·金時建·金貴才等賊人指捕之功,俱有加資之命,而崔汝道未資窮未准職,權和經·馬化龍·金時建·金貴才,係是閑良,何以爲之?敢稟。傳曰,竝加資。
吏批,以大臣意啓曰,戶曹參議·刑曹參議陞品薦望事,命下,而擬望之人乏少,解由未出人員,破格竝擬以入之意,敢啓。傳曰,知道。
以鄭齊斗爲大司憲,李夏源爲執義,柳萬重爲掌令,李夏源爲兼弼善·李眞望爲副提學,尹㝚爲校理,兪命凝爲慶尙監司,權重經爲全羅監司,權世恒爲慶州府尹,崔錫九爲尙衣別提,吳必迪爲引儀,朴泰恒爲刑曹判書,黃爾章爲戶曹參議,朴熙晉爲刑曹參議,崔守慶爲尙州推考敬差官,趙顯命爲檢閱。以朴世珽爲全羅左水使,柳鳳輝爲知事,金錫衍爲知事,尹趾慶爲五衛將,申慶弼爲五衛將,鄭道顯爲司禦,李眞洙爲副率,權喜學爲慶德假衛將,曺必達爲忠壯衛將,金宇建爲景福假衛將,李聖魯爲宣傳官,全翊聖爲咸鏡監營中軍,李眞望·柳述·朴乃貞爲副護軍,李㙫爲副司直,李夏源爲副司果,李泰始爲副司正。
吏批啓曰,卽接戶曹移文,則正郞李㙫,身病甚重,不得察任,依例改差,何如?傳曰,允。
又啓曰,奉常寺正李景華,受由過限未上來,依例改差,何如?傳曰,允。
兵批啓曰,因慶尙前監司吳命恒狀達,大丘討捕使啓本中,明火賊指捕人韓在琦·文在徵等所授加資,一倂還收事,覆啓,允下矣。原單子中付標以入之意,敢啓。傳曰,知道。
李宜晩啓曰,大司憲·執義·掌令一員未差,掌令鄭楷,持平朴弼夢避嫌退待,持平趙最壽未肅拜上疏入啓,今日以監察茶時之意,敢啓。傳曰,知道。
又啓曰,翰林被薦人趙顯命,旣已付職,待下批卽爲牌招察任,何如?傳曰,允。
吏批,承旨朴彙登啓曰,新除授刑曹參議朴熙晉,前任襄陽時,解由未出,何以爲之?敢稟。傳曰,蕩滌。
大殿受灸後,大妃殿·大殿·中宮殿·世弟宮·嬪宮,政院問安。答曰,知道。大妃殿·大殿·中宮殿,藥房問安。答曰,知道。大殿,朝廷二品以上·六曹單子問安。答曰,知道。
朴彙登,以實錄廳郞廳,以摠裁官意啓曰,三房堂上李眞望,違牌坐罷,今已蒙敍,使之仍察,都廳郞廳趙文命外任,代二房郞廳司書李明誼陞差,尹淳罷職,二房郞廳應敎李廷濟陞差,二房郞廳李明誼陞差,代兵曹佐郞吳善長差下,李廷濟陞差,代修撰尹㝚差下,而一房郞廳鄭錫五,違牌坐罷,依例令兵曹,付軍職冠帶常仕,使與三房郞廳洪萬遇相換,竝卽牌招察任,何如?傳曰,允。
吏曹口傳政事,實錄兼春秋尹㝚·吳善長。
李宜晩,以刑曹言啓曰,祔廟都監,設局於本曹,本曹當依前移設於分戶曹及典醫監兩處,而分戶曹,則年久頹圮,今方改修,典醫監則司圃署官舍失火之後,移接於典醫監,而司圃署,元非煩劇之司,雖於不廣之處,可以入接,本曹則乃是詞訟劇地,若非廣闊之處,則決難容接,司圃署使之移入他處,本曹不得已移設於典醫監之意,敢啓。傳曰,知道。
以實錄廳郞廳尹㝚,牌不進,罷職傳旨,傳于朴彙登曰,推考傳旨捧入。
朴彙登,以祔廟都監郞廳,以都提調意啓曰,本都監監造官前侍直朴弼謨,前監役官鄭欽先,前奉事李箕恒,前參奉具爀,時無職名,令該曹,依例口傳付軍職,冠帶常仕,何如?傳曰,允。
又以祔廟都監郞廳,以都提調意啓曰,二房郞廳刑曹佐郞趙鳳命本職,係是詞訟劇地,不可久曠,依例令該曹,卽爲閑官換差,何如?傳曰,允。
朴彙登,以禮曹言啓曰,卽接順陵參奉所報,則頃以陵內虎患,發送砲手,捕捉二首後,因都監之撤還,不得盡捉矣。又有數三虎,陵底村家狗彘,逐日噉食,至於齋室近處,夜夜咆哮,自此番卒薪水,不得任意取用,上直巡山,亦不敢往來,當此草木漸茂之節,誠爲悶慮,斯速發送捕手,期於必捉云。陵寢至近之地,有此虎患,誠極可慮,卽令軍門,發遣將校,期於捕捉事,分付,何如?傳曰,允。
又以禮曹言啓曰,卽接典牲署所報,則去辛丑年春夏等褒貶,因其時官員,旣已遷轉,不得磨勘云,依近例勿論,何如?傳曰,允。
又以禮曹言啓曰,本曹郞廳及各陵殿,四學童蒙敎官,通禮院·圖畫署·典牲署·東西活人署·禮賓寺·司畜署官員等去辛丑年秋冬等褒貶,本曹堂上有故,限內不得磨勘矣,今始等第以入,而宗廟署·社稷署·弘文館·藝文館·春秋館·觀象監·承文院·成均館·校書館·歸厚署·奉常寺·內醫員·典醫監·惠民署,東西氷庫·東南關王廟·掌樂院·司譯院官員等辛丑年秋冬等褒貶,各其司領事·提調·堂上有故,不得一時磨勘之意,敢啓。傳曰,知道。
李宜晩,以兵曹言啓曰,今三月十二日哨官李萬昌稱名人,自耀金門入來,差備門外擊錚,極爲駭愕,令攸司囚禁治罪。同門守門將鄭德鳴,常時不能禁斷雜人,以致闌入,亦難免其責,推考,何如?傳曰,允。
又以守禦廳言啓曰,本廳京別破陣今春等賞中日試才入格者,從分數多寡,自本廳依例施賞後,別單書入之意,敢啓。傳曰,知道。
又啓曰,吏曹郞廳來言,臺諫及守令有闕,政事,何以爲之?取稟。傳曰,再明日爲之。
又啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
午時,上御進修堂,王世弟侍坐。藥房受灸入侍,都提調趙泰耉,提調韓配夏,副提調金始煥,記事官尹光益,記事官趙昌來·趙趾彬,醫官李時聖·權聖徵·許坫·方震夔·吳重卨,李時弼·李得英·權聖經·張世輔·崔擎玄·鄭爾柱。泰耉進伏曰,夜來聖體若何?上曰,無事矣。泰耉曰,大妃殿氣候亦復何如?上曰,一樣矣。泰耉曰,昨日受灸後,或有煩熱之候,而寢睡水刺與前一樣乎?上曰,一樣矣。泰耉曰,使諸醫皆爲診察,則時刻甚久,只令首醫及昨日未入侍醫官,診脈宜當。李時聖曰,左右脈洪數之候,與昨一樣矣。鄭爾柱曰,左右三部頗沈實,而右脈尤實矣。泰耉請受灸,上乃受灸一七壯。泰耉起伏曰,自上久爲停藥,而炎序漸近,諸醫皆以爲脈候洪數,不可不稍進藥物。前日所進神秘沈香丸,諸醫皆以爲更進宜當云,前所劑入者,已盡進御乎?上曰,唯。泰耉曰,丸藥,當更爲新劑以入,而湯劑則防風通聖散,諸醫皆以爲好云。當趁夏前進御,而每五日劑進五貼,以滿數十貼之意,敢達。上曰,唯。泰耉曰,丸劑則朝前進御,湯藥則不拘時進御,其間頗久兼進湯丸,似不甚難矣。大抵調病之道,淸心靜慮,頤養神情,則病可以自瘳矣。昨日率諸醫入診,東宮則諸症候幾已復常,水刺今猶厭進,故醒心散五貼,更爲劑入矣,此後則不爲煩稟,每五日五貼直爲劑入之意,敢達。上曰,依爲之。泰耉曰,近年以來,連因裁減,司饔院匠人諸員保布,所捧大縮之餘,柴山童濯,御器燔木,斫取無處,水上木貿取次,燔所移設於牛川江邊,而所入物力,無路辦出。昨年春初關西舊稅米太豆七千石,入啓請得矣。因道臣防啓,自戶曹減一千石,覆啓蒙允,而又因道臣之數遞,至于今遷就矣。日昨新監司李眞儉,請對入侍,又爲陳達,戶曹一萬三千石,守御廳五千石,司饔院六千石,一倂防塞,而因右相所啓,折半留置,以備軍需,折半取來,以補國用,雖已定奪,而司饔院,則當此御器方燔之日,若不得此穀,許多燔木貿易之價,實無措辦之勢,莫重燔事,將不免停輟之患。司饔院則依前請得許給之意,分付,何如?上曰,依爲之。諸臣,以次退出。
上在昌慶宮。停常參·經筵。
夜一更,月入太微東垣內。
大妃殿·中宮殿,藥房問安。答曰,知道。
藥房都提調趙泰耉,提調韓配夏,副提調金始煥啓曰,伏未審連日受灸之餘,聖體,若何,昨日劑入湯藥,其已進御乎?大妃殿氣候,亦復何如?今日受灸時刻,依前定以午正乎?臣等不任憂慮,敢來問安,竝此仰稟。答曰,知道。無事。慈殿氣候一樣,而湯劑昨已進御,時刻則依前定以午正,宜矣。
金始煥啓曰,左承旨南就明,右副承旨沈樘,日昨再牌之下,來詣闕外,陳疏到院,原疏卽已退却,而觀其措語,則以被斥臺疏之未下批,有難安之端,不敢行公,其勢亦然,而旣有只推之命,竝卽牌招,何如?傳曰,允。
李宜晩啓曰,兩司臺官,引避退待,今已累日,而無行公之員,尙不得處置,監察茶時,亦且多日,事甚未安。昨日政,新除授大司憲鄭齊斗,執義李夏源,皆在外,掌令柳萬重卽爲牌招,何如?傳曰,允。
又啓曰,玉堂無行公之員,禁直之許久曠闕,誠極未安矣。應敎李廷濟,陳疏雖未承批,以實錄郞廳,昨已承牌,而本職則不爲肅謝,副應敎洪廷弼,以前職在外陳疏,副校理尹惠敎,副修撰南一明,皆以縣道封章,時未承批,校理尹淳·尹㝚,亦已疏批未下,一向撕捱,諸臣疏批未下之前,不敢承命,事勢卽然,而他無變通之道。除在外外,應敎李廷濟·校理尹淳·尹㝚,竝卽牌招,副提學李眞望,時在京畿廣州地,斯速乘馹上來事,下諭,何如?傳曰,允。
又以侍講院言啓曰,再明日孝寧殿望祭,王世弟攝行時,宮官不可不備員,而輔德·說書未差,兼輔德朴涏,連呈辭單,兼弼善李夏源在外,兼文學沈珙,兼司書洪萬遇,陳疏未承批,無以備員,兼輔德朴涏,卽爲牌招察任,未差之代,令政院稟旨差出,亦爲牌招,以爲備員陪從之地,何如?傳曰,允。
朴彙登啓曰,因侍講院草記,再明日孝寧殿望祭王世弟攝行時,宮官不可不備員,輔德·說書未差之代,令本院稟旨差出事,允下矣。政官卽爲牌招開政,差出何如?傳曰,允。
又以實錄廳郞廳,以摠裁官意啓曰,各房分授時政記,自壬申至丁丑,已盡刪節,自戊寅至癸未六年時政記,復爲移奉于本廳,何如?傳曰,允。
又以實錄廳郞廳,以摠裁官意啓曰,下番翰林趙顯命,旣已付職,上番翰林趙趾彬,使之依例待令於實錄廳,春秋館則兼春秋替直,而引見時則上番翰林入侍宜當,以此知委施行,何如?傳曰,允。
兵曹口傳政事,朴弼謨·鄭欽先·李箕恒·具爀爲副司勇。
以左承旨南就明,右副承旨沈樘,兼輔德朴涏,應敎李廷濟,校理尹㝚·尹淳,牌不進,罷職傳旨,傳曰,推考傳旨捧入。
吏批,判書李肇呈辭受由,參判金一鏡陳疏入啓,參議李眞儒進,同副承旨李宜晩進。兵批,判書李光佐,禁衛營賞中日進,參判柳重茂病,參議柳鳳徵進,參知申弼賢病,同副承旨李宜晩進。
以洪廷弼爲司諫,趙泰億爲京畿監司,鄭健一爲星州牧使,崔昌敏爲原州牧使,鄭赫先爲淸州牧使,刑曹佐郞趙鳳命,司僕主簿李敏好相換,以李麟徵爲副護軍。
吏批啓曰,因侍講院草記,政院啓辭,宮官差出事,命下,而輔德·說書,曾前擬望之人絶少,旣無長席,則佐貳之官,例不敢陞擬新通,雖有成命,不得差出之意,敢啓。傳曰,知道。
又啓曰,卽接成均館牒呈,則司藝黃懰,典籍尹東衡,除授後過限未肅拜,竝依例改差,何如?傳曰,允。
李宜晩,以訓鍊都監言啓曰,片箭,卽他國所無,而我國之妙技也。若不常加閑習,慣其射法,則發射之際,不無差誤穿手之患,故曾在先朝,亦嘗軫念於此,武臣堂上試射時,除柳葉箭一巡,代以片箭一巡,而軍門將校一體熟習事,有所下敎矣。都監中旬試才之規,馬兵技藝,以騎·鞭蒭·柳葉箭·馬上才,作爲元技,計畫論賞,而片箭則見漏於四技之中,故馬軍等,不肯習射,以致全昧射法。臣於乙未年,待罪本營軍兵試藝時,片箭別爲試取施賞,以示激勸之意,而因欲稟達筵中,與元技馬才相換,而臣卽病遞,未及變通矣。春等中旬,今當設行,若以片箭,入於元技,以馬才,換爲別技,則可得多行而不廢,自今以後,依此試取事,定式施行,何如?傳曰,允。
又以訓鍊都監言啓曰,因禮曹啓辭,順陵有虎患,令軍門發遣將校,期於捕捉事,允下矣。善放砲手八十名,將官率領,卽爲出送之意,敢啓。傳曰,知道。
又以訓鍊都監言啓曰,都監物力,凋弊無餘,軍兵衣資,中旬賞格及切急需用,俱不成貌樣,因草記筵奏,自備局,禁·御兩營木各五十同,統營木四十同,平安兵營木五十同,全羅兵營木二十同,黃海兵營木十五同,嶺南射軍木五十七同,經理廳銀錢,分定貸用事入啓,允下矣。御營廳,則草記防塞,不許貸送,殊無朝家別爲變通之意,而外方木同,本非白給,不過稱貸,則許多駄價,旣無推移之路,而取考本營謄錄,則壬午年平安兵營軍木二百同取用時,自巡營,分定卜馬於各邑,定將校運致於松都後,始自本營替運,而其後丁亥年關西遼軍木一百五十同取用時,亦自本道,定卜馬運送矣。今此兩西兵營所貸木同,自各其巡營,分付各邑,定給刷馬,運送於松都,而統營·全羅兵營及嶺南射軍木,亦依關西例,自所經各邑,別定將校及刷馬,次次運送之意,諸道監司處,分付,何如?傳曰,允。
又以兵曹言啓曰,今三月十三日,幼學黃箕祚稱名人,自通化門入來,差備門外擊錚,極爲駭愕,令攸司囚禁治罪。同門守門將鄭麟瑞,常時不能禁斷雜人,以致闌入,亦難免其責,推考,何如?傳曰,允。
大殿受灸後,大妃殿·大殿·中宮殿·世弟宮·嬪宮,政院問安。答曰,知道。大妃殿·大殿·中宮殿,藥房問安。答曰,知道。大殿,朝廷二品以上·六曹單子問安。答曰,知道。
吏批啓曰,判書李肇,呈辭受由,參判金一鏡,陳疏未承批,小臣獨政未安,何以爲之?敢稟。傳曰,只出緊任。
又啓曰,淸州牧使,今當差出,而本州以營下劇邑,素稱難治,不可不各別擇差,守令中可合人,竝擬,何如?傳曰,允。政事見上
掌令柳萬重啓曰,請亟寢趙聖復發配之命,嚴刑鞫問。措辭見上請司果鄭亨益遠竄,朴弼正門外黜送。措辭見上湖儒許璧云云干犯先朝,略無顧忌,噫,辛巳事,固是殿下至痛所在,云云抑獨何心,乃敢肆然臚列於不忍聞不容議之地,云云喉司之臣,旣不敢循例捧入,又不敢提論其疏中無嚴悖義之說,而直爲措辭稟啓者,蓋以此也。云云請疏儒許璧,遠地定配。措辭見上間有刪改處請正言申弼誨,削奪官爵。措辭見上請前慶尙監司洪禹傳,削去仕版。措辭見上新除授大司憲鄭齊斗,時在京畿江華地,執義李夏源時在忠淸道忠州地,請竝斯速乘馹上來事,下諭。司諫院獻納金啓煥,以避辭見上持平朴弼夢,以避辭見上掌令鄭楷,以避辭見上引嫌而退,當初區別,意在參量,前啓隨參,亦有所據,誤引故事,元非大段,豈可以此輕遞多官?請獻納金啓煥,持平朴弼夢,掌令鄭楷,竝命出仕。答曰,勿煩。下諭事及處置事,依啓。
李宜晩啓曰,臺諫出仕事,命下矣。日勢已暮,待明朝出牌之意,敢啓。傳曰,知道。
午時,上御進修堂,王世弟侍坐。藥房受灸入侍,都提調趙泰耉,提調韓配夏,副提調金始煥,記事官尹光益,記事官趙趾彬·趙顯命,醫官李時聖·權聖徵·許坫·方震夔·吳重卨·李時弼·李得英·金德三·權聖揆·權聖經·張世輔·崔擎玄。泰耉進伏曰,風日不佳,連日受灸之餘,聖體若何?上曰,無事。泰耉又起伏曰,大妃殿氣候,亦何如?上曰,一樣矣。泰耉又起伏曰,中宮殿氣候,亦何如?上曰,無事矣。泰耉曰,昨日劑入之藥,已爲進御,而藥味不甚苦口,能便於進御乎?上曰,唯。泰耉曰,令醫官診察,何如?諸醫以次入診。時聖曰,右脈數候,與昨一樣矣。許坫曰,左右脈候,與昨一樣矣。諸醫所達略同。泰耉曰,灸處或有瘡爛痒痛之氣乎?上曰,不然矣。泰耉曰,數日來引飮煩渴之候,有之乎?上曰,無之矣。配夏曰,灸處有潤濕之氣乎?上無發落。泰耉請受灸,上踞枕而坐,受灸七壯。泰耉曰,壯數已滿三七,已畢灸矣。天時漸熱,聖候調護之道,尤宜致愼。昨日劑入防風通聖散,必進累十貼,始可責效,每五日劑進五貼,臣等亦必於其日,率諸醫入診,詳察聖候之意,敢啓。上曰,唯。出擧條泰耉曰,牛黃六一散,亦爲劑入,何如?上曰,唯。請醫以次退出。
上在昌慶宮。停常參·經筵。
大妃殿·中宮殿,藥房問安。答曰,知道。
藥房都提調趙泰耉,提調韓配夏,同副承旨李宜晩啓曰,伏未審夜來聖體,若何,大妃殿氣候,亦復何如?連日受灸之處,或有痛痒之氣,而劑入湯劑,連爲進御乎?臣等區區憂慮,敢來問安。答曰,知道。無事。慈殿氣候一樣,而湯劑連爲進御,灸處姑無痛痒之氣矣。
朴彙登啓曰,行都承旨金始煥,呈辭受由,左副承旨金始慶未承疏批,左承旨南就明,右副承旨沈樘,昨旣有只推之命,而左承旨南就明,拘於廳規,不得請牌,右副承旨沈樘,卽爲牌招,何如?傳曰,竝牌招。
李宜晩,以都摠府言啓曰,都摠管姜鋧,以實錄廳堂上,本廳坐起晝仕進去之意,敢啓。傳曰,知道。
朴彙登啓曰,應敎李廷濟,校理尹㝚·尹淳,昨旣有只推之命,副修撰南一明,自鄕上來云,皆陳疏未及承批,而本院請牌之外,更無他道,竝卽牌招入直,何如?傳曰,允。
又啓曰,持公事入侍,限畢灸間停止事,命下矣。昨已畢灸,今日所當入侍,而望祭齋戒相値,不得入侍,明日固宜入侍,而灸瘡完合間姑停乎,依前定奪擧行乎?敢稟。傳曰,明日入侍。
以左承旨南就明,右副承旨沈樘,牌不進,罷職傳旨,傳于朴彙登曰,推考傳旨捧入。
朴彙登,以侍講院言啓曰,明日孝寧殿望祭,王世弟攝行時,宮官不可不備員,而輔德·說書,昨日政,以望次苟簡,不得差出,兼文學沈珙,兼司書洪萬遇,陳疏未承批,不敢循例請牌,只推命下之後,又呈辭單,不爲行公,將無以備員陪從。兼輔德朴涏,更爲牌招,何如?傳曰,允。
以兼輔德朴涏,應敎李廷濟,校理尹㝚·尹淳等,牌招不進,罷職傳旨,傳于朴彙登曰,推考傳旨捧入。
李宜晩,以左邊捕盜廳言啓曰,近來閭巷間投牋賭錢之弊,極其狼藉,別定軍官,使之譏察矣。大殿別監鄭世邦,中宮殿別監韓壽海等,締結無賴輩,屯聚賭錢之際,被捉於譏察軍官處,故爲先拘留懲治之意,敢啓。傳曰,知道。
掌令鄭楷,持平朴弼夢啓曰,臣等以合啓分等一款,重被諫長之疏斥,詣臺自列,泯伏待勘,處置請出,出於意外,臣誠訝惑,莫知其由。噫,四凶之罪,上通于天,人皆可得以誅之,則臺閣勘律,宜無異同,而第其三十年操弄國柄,醞釀禍機,謀危君父,八域含生之類,莫不切齒腐心,誓不欲共戴一天者,惟三凶,浮於泰采,故此臣等所以有分等之論也。及夫諫長之疏出,而公議愈激,皆以爲綢繆和應,徑罷廷籲,遽上聯箚,撼搖天位,夫身爲大臣,而旣與凶謀逆節同彰,則論以王法,元無首從之分,揆諸常刑,豈有區別之道?向來分等,終涉苟且,諫長所論,誠爲得體云,臣等於是,雖喙長三尺,實無以自解,內自循省,非但臣等之慙悚,宜置落科,實是輿誦之所同,而不料今者,乃以區別參量,亦有所據等語,强爲平恕之目,夫區別參量,旣是臣等之追悔自訟者,而反以此爲辭,强請出仕,是非倒置,物議譁然,在臣等廉隅,其何可幸其請出,而晏然苟仍於應遞之職乎?請命遞斥臣等之職。答曰,勿辭。
李宜晩啓曰,掌令鄭楷,持平朴弼夢,再啓煩瀆,退待物論矣。傳曰,知道。
朴彙登啓曰,吏曹郞廳來言,守令有闕,政事,何以爲之?敢稟。傳曰,明日爲之。
上在昌慶宮。停常參·經筵。
下直,平安監司李眞儉。
孝寧殿望祭,王世弟攝行後,世弟宮,政院·玉堂單子問安。答曰,罔極。大妃殿·大殿·中宮殿·嬪宮,政院·玉堂單子問安。答曰,罔極。大妃殿·中宮殿,藥房口傳問安。答曰,罔極。
藥房都提調趙泰耉,提調韓配夏,右承旨朴彙登啓曰,流序易邁,月半之奠又過,仰惟孝思哀慕,益復罔極。伏未審夜來,聖體若何,大妃殿氣候,亦復何如?受灸後,已過數日,灸處終無瘡痒之患乎?王世弟攝候,平復未久,冒夜將事之餘,不無傷損之節乎?臣等不任憂慮,敢來問安。答曰,知道。無事。歲月易邁,殷奠又過,益復罔極。慈殿氣候無事,世弟氣候亦爲無事,而灸處與昨一樣矣。大妃殿·大殿·中宮殿,朝廷二品以上·六曹單子問安。答曰,罔極。
李宜晩啓曰,備邊司郞廳,以大臣意來言,今日賓廳坐起日次,而別無稟定之事,來會本司之意,敢啓。傳曰,知道。
又啓曰,掌令鄭楷,持平朴弼夢,引避退待。除在外疏批未下外,呈辭人員牌招,以爲處置之地,何如?傳曰,允。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,都摠管姜鋧,以實錄廳堂上,本廳坐起晝仕進去之意,敢啓。傳曰,知道。
朴彙登,以弘文館言啓曰,應敎李廷濟呈辭入啓,校理尹㝚·尹淳,昨日違牌,旣有只推之命,竝卽牌招察任,何如?傳曰,允。
又以弘文館言啓曰,召對時,進講,節酌通編停止,以綱目進講事,頃已榻前定奪矣。本館時無御覽件,前日進講綱目一件,下于本館,以爲素粧進講之地,何如?傳曰,允。
又以侍講院言啓曰,本院新除授兼弼善李夏源,時在忠淸道忠州地,書筵入番事緊,斯速乘馹上來事,下諭,何如?傳曰,允。
李宜晩啓曰,預備兼春秋趙昌來,身病猝重,勢難察任。今姑減下,其代今日政差出,何如?傳曰,允。
又啓曰,今日持公事入侍時,上番翰林趙趾彬,所當入侍,而時政記,今日移奉於實錄廳時,當爲陪進,以兼春秋入侍之意,敢啓。傳曰,知道。
吏曹判書李肇三度呈辭,傳于李宜晩曰,還出給。
以黃海監司狀啓,以生石首魚進上,限內不得封進,惶恐待罪事,傳于朴彙登曰,勿待罪事,回諭。
有政。吏批,判書李肇呈辭受由,參判金一鏡陳疏入啓,參議李眞儒進,同副承旨李宜晩進。兵批,判書李光佐禁衛營坐起進去,參判柳重茂進,參議柳鳳徵病,參知申弼賢病,同副承旨李宜晩進。
吏批啓曰,判書李肇,呈辭受由,參判金一鏡,陳疏未承批,小臣獨政未安,何以爲之?敢稟。傳曰,只出緊任。
又啓曰,金山以嶺南難治之邑,且當凶歲,不可不各別擇差,守令中可合人竝擬,何如?傳曰,允。
以尹東魯爲金山郡守,柳遵爲平昌郡守,洪重聖爲金化縣監,尹大英爲奉常正,李光佐爲右副賓客,李衡佐爲戶曹正郞,張斗周爲兼春秋。
兵批承旨啓曰,不無窠闕,而判書本營坐起進,時無送西,無政事之意,敢啓。傳曰,知道。
以校理尹㝚·尹淳牌不進,罷職傳旨,傳于朴彙登曰,推考傳旨捧入。
朴彙登,以祔廟都監郞廳,以都提調意啓曰,本都監監造官差出時,前副率朴弼謨,誤以前侍直啓下矣。未能致察,不勝惶恐,元單子中,以前副率改付標以入之意,敢啓。傳曰,知道。
又以祔廟都監郞廳,以都提調意啓曰,都監三房監造官,以永徽殿參奉金東鼎差下矣。本殿每月朔望祭享之外,無時祭享,亦且相續替直之際,事甚苟簡云。永徽殿參奉金東鼎,依例閑官換差,何如?傳曰,允。
又以承文院官員,以都提調意啓曰,近日本院提調,只有三員,看檢文書之際,事甚苟簡。行左參贊姜鋧,兵曹判書李光佐,戶曹判書金演,工曹判書韓配夏,禮曹判書李台佐,知中樞府事柳鳳輝,刑曹判書朴泰恒,禮曹參判李正臣,吏曹參判金一鏡,行都承旨金始煥,行大司諫李師尙,提調差下,副提學李眞望,副提調差下,使之察任,何如?傳曰,允。
李宜晩,以備邊司言啓曰,廣州以畿內尤甚之邑,前官有病,故廢衙三朔,民事日急,事甚可慮,不得已啓遞,差出其代矣。新除授府尹權詹,稱以情勢,連呈辭狀,本司以臺啓卽停,公議已伸,少無難安之端,斯速赴任之意,論題矣,已過累日,尙不出肅。當此賑政方急之日,不可一任其曠務。廣州府尹權詹,不多日內,辭朝之日,分付,何如?傳曰,允。
以黃海監司海州金貴業等十七名渰死狀啓,令本道恤典擧行事,榻前下敎。持公事入侍時
李宜晩,以實錄廳郞廳,以摠裁官意啓曰,都廳堂上趙泰億外任,代以二房堂上姜鋧陞差,其代以吏曹參議李眞儒差下,使之察任,何如?傳曰,允
左承旨南就明,左副承旨金始慶,右副承旨沈樘,竝卽牌招,以爲推移入直事,榻前下敎。持公事入侍時
右承旨朴彙登上疏。踏啓字。持公事入侍時疏辭見上。
檢閱趙顯命兼說書改差事,榻前下敎。持公事入侍時
以左承旨南就明,左副承旨金始慶牌不進,罷職傳旨,傳于沈樘曰,推考傳旨捧入。
李宜晩啓曰,吏曹郞廳來言,承旨有闕,政事,何以爲之?取稟。傳曰,明日爲之。
李宜晩,以尊崇都監郞廳,以都提調意啓曰,今此尊崇冊禮時,玉寶·玉冊所入玉片,當遣監造官,率匠手下去南陽,採取以來,而不無廚傳之弊,依近例,分付京畿監司,以南陽府使別定差使員,爲先限八十塊上送,而事知玉匠,給馬下送,使之擇採,何如?傳曰,允。
又啓曰,卽者副修撰南一明,以身病陳疏徑出,原疏雖已捧入,所當直捧禁推傳旨,而聞其病勢猝重,實難在直。此與無端徑出有異,推考警責,何如?傳曰,允。
掌令柳萬重啓曰,四箚一出,血氣同憤,則孰敢有一毫容貸之意哉?今日諸臺,竝皆奮然出力,合辭爭論,夫豈緩於討逆者,而自夫最初發啓,已有參酌區別之論,連啓數月,咸無異辭,蓋以罪在當討,而猶不無首從之分故耳。今此諫長之疏,極其嚴截,夫誰曰不可,而當初差等,業有所據,且念懲討之正論方張,而每緣臺員不齊,連啓之日常少。若又輕置多臺於落科,則從前參啓諸臣,皆將引避於重入之日,大論之破碎遷就,亦甚可慮,故臣果取諸臣避辭中語意,以爲請出之目矣。得見僚臺再避,論臣請出之乖宜,一則曰强爲平恕,一則曰是非例置,末乃結之以物議譁然,遣辭之際,譏斥臣身,不遺餘力,有若身在局外,論及別事者然,臣誠訝惑,繼之以瞿然也。卽因兩僚處置,隨牌來詣,而僚臺再避,旣因臣初請出仕,則乖當之責,臣固無辭,臣何敢更爲可否,而臣新入臺地,一當處置,旣致物議,又遭譏斥,將何顔面,晏然仍冒於臺次乎?請命遞斥臣職。答曰,勿辭。
李宜晩啓曰,掌令柳萬重,再啓煩瀆,退待物論矣。傳曰,知道。
右承旨朴彙登疏曰,伏以臣於日昨,同僚持公事入侍也,臣在院中,獨以聾病,不得同爲入侍,竊不勝惶悚之忱,猥陳辭疏,冀蒙譴命矣。伏承聖批,不惟不罪,乃反以勿辭察職爲敎,臣誠抑鬰悶塞,不知所以自措也。臣職忝近密,每當入侍,輒使同僚替行,不但臣心,惶愧不安,其在事體,不亦苟乎?堂堂聖朝,豈無年富力强,有才望無疾病之人,而乃以如臣年衰病痼,百無一能者,每每苟然充數,以貽僚席間替行之弊也哉?自聖明嗣服之後,前後忝叨是職,今至九遭矣。不識聖明,何取此魯莽滅裂,一廢疾之臣,而隆恩異數,若是其稠疊耶?念臣今年,恰滿七十,雖無奇疾在身,至於夙夜之任,有難堪當,況臣聾病,厥惟久矣。二十年前,侍殿下於春宮也,文義問答之際,臣之此病,殿下已嘗洞燭,及今年久之後,亦必記有之矣。到此衰老,日加月增,院中酬應,亦甚苟簡,矧當間日入侍之時,其何可使人替勞,苟冒職次乎?玆不避煩瀆,更此呼籲。伏乞聖明,亟遞臣職,仍命選部,勿復檢擧於承宣之望,以幸公私,不勝大願之至,臣無任屛營祈懇之至。
兼說書趙顯命疏曰,伏以臣所帶春坊兼任,本非蒙陋如臣所可堪承,而自入史局以來,館例甚嚴,許參之前,不容暫離直次,离筵一步之地,遂不可復踏矣。顧臣猥以無似,久玷榮選,德行不足以薰益睿性,講說不足以開發微言。藉使日登講席,罄渴魯鈍,其有裨益,尙不可望,況今竝與其登筵之路,而不可得乎?在臣道理,宜早引退。且聞下番翰林之兼帶講僚者,於古無之,蓋臣未及辭遞兼任之前,移入本館,故舊銜新除,因仍兩存,而實則創規也。越舊例而冒兼華貫,無其實而虛帶職名,以公以私,俱覺難便。臣於肅謝本職之後,因將拜章陳懇,冀蒙鐫遞,而新入困汨,迄未暇及,此臣之罪也。昨伏見講院草記,則以明日孝寧殿望祭,王世弟攝行時,執事不備之故,至請差出闕員,臣名亦宜入於變通之中,而略而不擧者,未知何故也。院僚之不齊,未有甚於近日,凡事苟簡,不成貌樣,而臣今身在禁中,銅闈咫尺之地,旣不得侍講,魂殿將事之列,亦不得陪從,徒爾虛縻,只妨賢路,臣之廉隅,固不足恤,虛假名器,一任瘝曠,夫豈公體之所宜有哉?玆敢略陳短疏,仰瀆宸嚴,伏乞聖明,亟許鐫改臣兼帶春坊之任,回授無故行公之人,使宮僚緊重之任,毋至久曠,則公私不勝大幸。臣無任屛營祈懇之至。
敎平安道觀察使兼兵馬水軍節度使巡察使管餉使平壤府尹李眞儉書。王若曰,起臥龍於湘江,隱然爲朝野之重,命召虎於藩國,委之以屛翰之權。而方岳孰非隆畀?顧關臬尤難其選。煩卿暫出,眷予溫音。惟卿氣局峻嚴,操履敦確。忠讜如汲長孺,咸期社稷之臣,重厚如周絳侯,亦擅文墨之藝。自通籍於金鑾之直,仍翹英於玉笋之班。同時竝列則父子兄弟,世稱盛事,傳家舊物則孝友忠信,人無異辭。惟其懷疾惡之腸,是以有積忤於世。頃實封之辭嚴而義正,致讒口之群起而衆排。羅織必致之深文,難容賈生之直道,編管姑許於善地,只待元載之遄除。居然朝著之一淸,快見宵人之竝逐。澤畔鶴書之降,豈待人言,延和鳳飛之吟,久切予念。肆起廢於謫籍,遂晉秩於卿班。庶事方新,正欲待子而爲政,雄藩久曠,顧乏與我之惟良。眷言箕封,逖在關外。形勢壯中都之管轄,表裏相依,城池扼邊庭之咽喉,緩急有賴。使車郵傳之相望,策應旣繁,豪商奸富之所居,夸淫亦甚。邇來凋瘵之歲久,隨以弊瘼之日滋。賑活連年,關防闕綢戶之策,誅求踵轍,府庫有懸罄之嘆。事權較重於北門,疇堪膺鎖鑰之任,憂虞正軫於西顧,向欲遣柱石之臣。今見僉擧之咸歸,固亦予志之攸屬。玆授卿以平安道觀察使兼兵馬水軍節度使巡察使管餉使平壤府尹,卿其祗服寵命,勉竭誠忱。必思通機應變之方,可以區畫庶務,必恢鎭物容衆之量,可以指揮群才。毋趣辦於一時,宜察輕重之序,欲痛刮於積瘼,須念經遠之謀。稟斷則自有成規,更張則不憚煩聞。廉剛堅確之守,固卿之有餘,周旋設施之宜,亦卿之加勉。天時人事,誠有朝夕之憂,塞障邊垣,詎忽陰雨之備。卿可體予之意,予所望卿者深。於戲,棣華交輝於朝端,共艶一家之美事,棠茇播詠於野外,行追乃祖之遺風。予顧乃國,予瞻玆朝廷,實無可恃之勢,爾身雖遠,爾心在王室,益勉共濟之誠。故玆敎示,想宜知悉。知製敎李廷濟製進
午時,三月十五日上御進修堂。承旨持公事入侍時,同副承旨李宜晩,假注書兪彦通,記事官朴徵賓·趙顯命入侍。李宜晩,讀弘文館草記,進講綱目,出給素粧事。草記見上上曰,允。又讀備邊司草記,廣州府尹權詹,催促辭朝事。草記見上上曰,允。又讀承文院草記,提調差下事。草記見上上曰,允。又讀祔廟都監草記,金東鼎閑官換差事。草記見上上曰,允。又讀侍講院草記,李夏源上來事下諭事。草記見上上曰,允。又讀吏曹啓目,慶州府尹權世恒,淸州牧使鄭赫先,原州牧使崔昌敏,除朝辭赴任事。上曰,啓下。又曰,允。踏啓字。又讀吏曹啓目,宗簿直長姜一珪,抱川地子息成昏,奉常直長睦天壽,藍浦地妻父歸葬給暇事。踏啓字。又讀兵曹啓目,副司果金濰,鐵原地掃墳,訓鍊主簿成致績,靈巖地妻母歸葬,給暇事。踏啓字。又讀禮曹啓目,各道各祭香祝幣,令該曹磨鍊下送,亦令其道,精備奠物,依禮文設行事。踏啓字。又讀尙衣院啓目,貼連毛衣匠崔時尙上言,鄕獤皮價布,貢納于本院,使之貿納事。踏啓字。又讀黃海監司金有慶狀啓,各邑秋牟向蘇,春牟盡耕,黍粟唐稷始耕事。踏啓字。又讀黃海監司狀啓,海州渰死人十七名事。踏啓字。宜晩曰,此狀啓中,渰死人至於十七名之多,極可驚慘,宜有恤典擧行之事矣。上曰,依爲之。宜晩曰,令本道爲之乎?上曰,唯。又讀黃海監司狀啓,平山民家二十四戶,失火延燒,牛二首爛死事。踏啓字。又讀黃海監司啓本,武擧子中和步兵趙相弼,以冒錄事,平山府到配事。踏啓字。又讀兼說書趙顯命上疏。上曰,勿辭。宜晩曰,只以勿辭二字,書之乎?上曰,唯。又讀右承旨朴彙登上疏。上曰,踏啓字。趙顯命起而伏曰,俄者所達之疏,乃小臣之辭疏也。臣兼帶春坊之任,自入史局以後,曠職多日,拘於史局之規,胄筵侍講,不得進參。今日孝寧殿望祭,王世弟攝行時,咫尺動駕,而亦不得陪從,其在事體,不宜虛帶。臣極知猥越,而疏入之時,臣適入侍,故敢此仰達。臣之春坊兼任,卽命遞改,何如?上曰,遞差。宜晩曰,右承旨朴彙登辭疏,踏啓字,而遞差傳旨,則當出外書入矣。宜晩所啓,本院近以僚員不齊,不成貌樣。左承旨南就明,右副承旨沈樘,頃以臺疏被斥出去,雖微末庶官,遭臺彈則不得行公,況以近密之臣,重被臺臣之疏斥,分義雖嚴,勢難出仕,雖鎭日牌招,而每日違牌,臺疏若下批,則兩臣豈至一向撕捱,而未下批之前,則旣不得應命,勢所固然。且左副承旨金始慶之疏,亦未承批,都承旨金始煥呈辭受由,今日右承旨又遞,院中之虛曠,未有甚於近日。卽今無伴直之人,而他無推移之道,何以爲之?上曰,牌招。宜晩曰,竝爲牌招乎?上曰,唯。遂退出。
上在昌慶宮。停常參·經筵。
沈樘啓曰,大司憲鄭齊斗,執義李夏源在外,掌令鄭楷·柳萬重,持平朴弼夢,避嫌退待,持平趙最壽未肅拜,上疏入啓。今日以監察茶時之意,敢啓。傳曰,知道。
沈樘,以都摠府言啓曰,都摠管姜鋧,以實錄廳堂上,本廳坐起,晝仕進去之意,敢啓。傳曰,知道。
又啓曰,副修撰南一明,身病猝重,昨已陳疏徑出,校理尹㝚,陳疏到院,纔已入啓,玉堂闕直,事甚可慮。校理尹淳,昨有只推之命,副提學李眞望,自鄕已爲入來矣。竝卽牌招,使之入直,何如?傳曰,允。
又啓曰,吏曹郞廳來言,今日爲政事命下,而判書李肇,參議李直儒,俱以病不來,參判金一鏡,陳疏未承批,不得開政云。判書·參議,竝卽牌招,使之開政,何如?傳曰,允。
又啓曰,憲府多官,引避退待,處置歸於諫院,而諫院無行公之員,除未承疏批,在外被論外,獻納金啓煥,卽爲牌招,以爲處置之地,何如?傳曰,允。
又啓曰,吏曹判書李肇,參議李眞儒牌不進,推考傳旨及罷職傳旨,今方捧入,而開政命下之後,不卽擧行,事甚未安。判書李肇,更卽牌招,以爲開政之地,何如?傳曰,允。
行都承旨金始煥三度呈辭,傳于沈樘曰,還出給。
以江原監司狀啓,歙谷等官,居校奴論先等十九名燒死事,傳于李宜晩曰,燒死人等,令本道恤典擧行。
以吏曹參議李眞儒牌不進,罷職傳旨,傳于沈樘曰,推考傳旨捧入。
吏曹口傳政事,以李眞儒爲實錄兼春秋。
以副提學李眞望,校理尹淳牌不進,罷職傳旨,傳于沈樘曰,推考傳旨捧入。
沈樘啓曰,吏曹參議李眞儒,旣有只推之命,更卽牌招,以爲開政之地,何如?傳曰,允。
又啓曰,近來院僚,多不行公,臣樘與同副承旨李宜晩伴直矣。朝者李宜晩,以校理尹㝚之疏斥本院,引嫌徑出。院僚一員有闕,未及差出,都承旨金始煥,旣有三度呈辭還給之命,左承旨南就明,左副承旨金始慶,昨日違牌,皆有只推之命,所當竝卽牌招,而拘於院規,不得請牌。同副承旨李宜晩,所當牌招,而臣旣與宜晩,同時在院,則難安之端,宜無異同。只以出納重地,不容暫曠,雖不欲同爲逬出,亦不敢直請牌招,何以爲之?敢稟。傳曰,竝卽牌招。
又以禮曹言啓曰,今此中宮殿冊禮,旣已設都監擧行矣。端懿王后追上冊禮,亦爲一體合設擧行之意,敢啓。傳曰,知道。
又以禮曹言啓曰,國喪禫祭後,旣行祔廟之擧,則例有祧遷之禮。今此祔廟時當祧之位,泝以論之,則元宗大王神位,似當祧遷,而太廟祧代之禮,體重事嚴,問議于大臣,定奪擧行,何如?傳曰,允。
又啓曰,左承旨南就明,左副承旨金始慶,同副承旨李宜晩牌不進,罷職傳旨及都承旨金始煥推考傳旨,今方捧入,而日勢已暮,伴直無人,都承旨金始煥,所當更請牌招,而拘於院規,不得請牌,何以爲之?敢稟。傳曰,牌招。
又啓曰,都承旨金始煥,牌招事,命下矣。今已夜深,待明朝出牌之意,敢啓。傳曰,知道。
以左承旨南就明,左副承旨金始慶,同副承旨李宜晩,牌不進,罷職傳旨,傳于沈樘曰,推考傳旨捧入。
又啓曰,吏曹判書李肇,再招不進,推考傳旨,今方捧入,參議李眞儒陳疏入啓。判書李肇所當更請牌招,而一日三牌,有傷事體,何以爲之?敢稟。傳曰,待明朝牌招。
獻納金啓煥啓曰,臣於入臺之初,旣參於合啓差等之論,及夫引避之際,又以當初區別,不無所據爲辭,則當此論議峻發之時,宜在落科,而處置請出,誠是意慮之外。故昨又詣臺,敢暴難冒之狀,兼以引喩爽誤等語,有所自列,而喉司退却,屢爭不捧尋單縮伏,一味悶蹙矣。今以憲府諸臺,相繼引避,處置歸於本院,召牌降臨,而兩憲臣之避,旣以請出之論,大以爲非,則公議之嚴,於此可見。臣亦以請出中人,方將自處之不暇,其何敢參涉於此論之立落,而一刻仍據於言責之地乎?臣乍廁臺端,顚沛至此,屢瀆之罪,益無所逃,請命遞斥臣職。答曰,勿辭。
沈樘啓曰,獻納金啓煥,再啓煩瀆,退待物論矣。傳曰,知道。
又啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
上在昌慶宮。停常參·經筵。
下直,江陵府使成任。
大妃殿·中宮殿,藥房問安。答曰,知道。
藥房提調韓配夏,副提調金始煥啓曰,伏未審日間,聖體,若何,大妃殿氣候,亦復何如?自上受灸之處,漸至完合之境,而湯劑丸藥,連爲兼進乎?前以五日一次入診之意,稟定矣。今日臣等率諸醫入診,詳察聖候後,防風通聖散五貼,更爲劑入宜當。臣等區區憂慮,敢來問安,竝此仰稟。答曰,知道。慈殿氣候一樣,而予則無事。灸處幾至完合,湯劑丸藥,連爲進御矣。
沈樘啓曰,大司憲鄭齊斗,執義李夏源在外,掌令鄭楷·柳萬重,持平朴弼夢,避嫌退待,持平趙最壽未肅拜,上疏入啓。今日以監察茶時之意,敢啓。傳曰,知道。
金始煥啓曰,左承旨南就明,左副承旨金始慶,同副承旨李宜晩,昨日竝皆違牌。當此僚員不齊之日,凡百擧行,不能成樣。同副承旨李宜晩,以儒臣疏斥,陳疏到院,左副承旨金始慶,則以未承批,連事撕捱,左承旨南就明,則辭疏承批之後,今無可引之嫌,難安之端,而前後違牌,不知幾其度,終不承命者,揆以分義道理,極涉未安。左承旨南就明,卽爲牌招,何如?傳曰,允。
沈樘,以都摠府言啓曰,都摠管姜鋧,以實錄廳堂上,本廳坐起,晝起進去之意,敢啓。傳曰,知道。
又啓曰,副提學李眞望,校理尹淳,昨有只推之命,更爲牌招,以爲入直之地,何如?傳曰,允。
金始煥啓曰,開政命下之後,因銓曹堂上之或未承批,或違召牌,尙不擧行,事體之未安,莫此爲甚。參判金一鏡,則其所難安者,不過向來持平趙最壽事,而諫疏旣爲論斥,且其未發之言,元無深意,而過自引嫌,陳疏祈免。參議李眞儒,則因修撰南一明疏中泛論之事,强引爲嫌,實涉太過,而陳疏入啓。判書李肇,則因正言申弼誨之啓,久爲引入不出,公議峻發,其啓卽停之後,三呈辭單者,非但已盡於自處之義,且自上洞燭,特命還給,而一向撕捱,無意承命,辭疏纔又捧入。銓席俱空,請牌無人,言念國事,誠極悶慮。雖以本院事言之,當此僚位不齊之日,闕員差出,一時爲急,而三堂上疏批未下之前,開政杳然無期,本院亦不敢循例請牌,何以爲之?敢稟。傳曰,竝牌招。
又啓曰,僚員不齊,未有甚於近日。左承旨南就明,以實病陳疏入啓,同副承旨李宜晩,以被斥儒臣之疏,陳疏入啓,左副承旨金始慶,未承疏批,右副承旨沈樘,因儒臣之疏,引嫌徑出,承旨一員未差,廳中只有臣始煥,伴直無人,事多苟簡。右副承旨沈樘所引之嫌,元非大段,卽爲牌招察任,何如?傳曰,允。
沈樘啓曰,掌令鄭楷·柳萬重,持平朴弼夢,獻納金啓煥,引避退待,而大司憲鄭齊斗,執義李夏源,司諫洪廷弼俱在外,大司諫李師尙,正言權頀,持平趙最壽疏批未下,正言申弼誨被論。兩司多官,無一行公之員,玉堂亦爲一空,未得處置,已至多日,事甚可慮。在前如此之時,或有變通之例,何以爲之?敢稟。傳曰,執義·司諫,竝改差。
以副提學李眞望,校理尹淳牌不進,罷職傳旨,傳于金始煥曰,推考傳旨捧入。
以備忘記,傳于金始煥曰,史官三員待命,騎馬九匹立之。
以備忘記,傳于金始煥曰,史官二員待命,騎馬六匹立之。
金始煥啓曰,史官三員待命事命下,而史官不備,以宣傳官一員代送之意,敢啓。傳曰,知道。
又啓曰,史官二員待命事命下,而史官不備,以宣傳官二員代送之意,敢啓。傳曰,知道。
兵曹口傳政事,以李廷濟爲副司果。
金始煥,以校書館提調李光佐言啓曰,列聖御筆印出事,因日寒停止,待日晷稍長四五月間始役事,命下矣。卽今日晷旣長,政合始役,不必遲待四五月,從近始役印出之意,敢啓。傳曰,知道。
又以校書館提調李光佐言啓曰,本館異於米布衙門,近來又無多印冊子,轉賣聊賴之事。許多員役,只仰朔布,而不幸年事荐歉,連年裁減,些少朔布,又爲剋減,渠輩轉輾蕩敗,今至於決難支活之域。卽今莫重御筆印出之役,前頭御用冊子供進之事,將無以擧行,事勢到此,十分悶慮。賑恤廳儲蓄,亦不能如前,裁減代充給,雖爲防塞,而本館事勢,一至於此,不可無別樣顧恤之道。且於成均館,旣有許給之事,本館裁減代,依成均館例,某條充給,俾許多員役,得以保存,擧行國役,不至生事之境,誠不可已,令該廳依此施行,何如?傳曰,允。
又以兵曹言啓曰,掌苑署提調李正臣啓辭,本署所屬果園,在於開城府·高陽·楊州·交河·富平·通津·南陽·遂安等地,而開城府,則年年發遣郞廳摘奸,其他諸處,則不爲摘奸,已至屢十年之久矣。故所養果木,恣意偸斫,將未免濯濯,亦不無奸民冒葬之弊,事之寒心,莫此爲甚。當初果園之設,專爲御供之需,則其在事體,至重且大。今若一向抛棄,不爲收拾,則前頭之弊,有不可勝言,爲先發遣郞廳,詳細摘奸,而此後續續煩達,有所未安,一依開城府例,每年摘奸,如有犯禁之人,隨現重治,以爲着實培養之地,而諸處摘奸之際,動費多日,不可以私騎往還。且他各司郞廳奉命摘奸之時,亦有給馬之規,今亦依此,給馬以送事,定式施行,何如?傳曰,允事命下矣。近來百弊之生,每由於創開新規矣。本署供上之重,非不深念,而果園創設,已三百年,元無摘奸時給馬之例。矧今畿驛蕩殘,將不免絶站之日,尤不宜創開無前之規,以貽無限弊端。今此果園摘奸時,年例給馬一款,置之,何如?傳曰,允。
又以備邊司北城主管堂上言啓曰,纔因本司草記,經理廳銀子四千兩,錢文三千兩,許貸於訓局事,命下矣。經理廳時在銀四千餘兩,本以戶曹銀,移上北漢者,故文書中,每以戶曹銀置簿,而朝令之下,不得不許貸於訓局,以此分付該曹。時在錢三千兩,則北漢員役等接濟之資,專靠於此,而此外無他錢布出處,今不當全數許貸於他衙門,錢文許貸一款,安徐,何如?傳曰,允。
又以承文院官員,以都提調意啓曰,槐院參下之積滯,未有甚於近日,最久者至有十年未調。上年秋,因大臣·筵臣陳達,有疏通陞六,而令廟堂商議稟定之敎矣。未知緣何故,而不卽擧行,而厥後,又有增廣庭試兩榜參下未陞六者,殆近百數,來頭又當有慶科,則厥數必復夥然,此不可不急時變通。除方帶實職,循序計仕當陞者外,自癸巳至丁酉式年榜以上,一併送西陞六後,使銓曹隨窠調用,何如?傳曰,允。
又以司僕寺官員,以一提調意啓曰,濟州判官崔東逸遞任,進上馬三匹,今纔上來,禾毛色別單書入,而依例內厩立養之意,敢啓。傳曰,知道。
又以訓鍊都監言啓曰,順陵有虎患,故發遣將校,率領砲手,使之捕捉,而豹一頭,卽爲捉納,虎一頭昨日捉得,今又來納矣。都監軍兵等明日爲始,中旬試才事,已爲啓下,將校·軍兵等,不可不及期參試,今始撤還之意,敢啓。傳曰,知道。
又以司僕寺官員,以一提調意啓曰,本寺分養馬,如有故失瘦瘠,則每於畢上納後抄出,分授營邑,從輕重施罰矣。赦令旣下,時推歲抄,竝有蕩滌之命。去辛丑年抄啓,似不當循例擧行,何以爲之?敢啓。傳曰,蕩滌。
又啓曰,政官竝牌招事,命下矣。今已夜深,待明朝出牌之意,敢啓。傳曰,知道。
又啓曰,右副承旨沈樘牌招事,命下矣。今已夜深,待明朝出牌之意,敢啓。傳曰,知道。
左承旨南就明上疏。踏啓字。左承旨南就明疏曰,伏以臣情勢之外,身病隨劇,罪積違逋,惶蹙轉甚,一向泯伏,罔知所以自處也。臣年旣衰暮,累患毒痁,元氣未穌,病根已痼,每當換節之際,輒有復發之漸。近因風寒所襲,病勢猝重,寒熱交作,神氣昏瞀,委頓床席,作一僵屍,粥飮之不能近口,蓋已多日,而因院僚苟簡,天牌日臨,臣苟有一分起動之勢,則豈敢全昧分義,至於此極哉?臺疏雖未下批,同僚以累違爲未安,旣已承命,則臣之進退,豈有異同,而顧此垂死之喘,實無自力之望。鎭日嚴召之下,終未趨承,徊徨悶蹙,益無所容。玆敢不避煩猥,冒死號籲於靜攝之中,伏乞天地父母,俯賜憐察,亟許鐫遞臣職名,俾得任便調息,以尋生路,不勝幸甚,臣無任戰慄祈懇之至。
巳時,上御進修堂。藥房入診,承旨持公事入侍。提調韓配夏,副提調金始煥,記事官尹光益,記事官趙趾彬·趙顯命,醫官李時聖·權聖徵·許坫·方震夔·吳重卨·李時弼·金德三·權聖揆·許信。配夏進伏曰,日氣不適,朝晝異候,聖體若何,大妃殿氣候亦何如?上曰,一樣矣始煥曰,灸處幾盡完合,而亦無痛痒之氣乎?上曰,唯。配夏曰,都提調因修撰南一明疏,情地難安,不得入侍矣。始煥曰,都提調箚子到院,而今日卽持公事入侍日次,故臣今持來,畢診後可以奏達矣。配夏請令醫官診察,醫官以次入診。時聖曰,左右脈數候,猶無減矣。聖徵曰,左右脈候洪數,而不至大段矣。坫曰,脈度洪數之候,比前入診時稍減矣,諸醫之言略同。配夏曰,卽今所進湯丸,俱是治火治痰之劑,而不可以數貼責效,退與諸醫商議,當連爲劑入矣。湯丸兼進,今已累日,或有變動之效乎?伏望詳細下敎,以爲議藥之地,何如?上無發落。提調率醫官退出。始煥進伏曰,小臣持公事入來,當奏達矣。仍讀備邊司草記。上曰,允。又讀兵曹草記,上曰,允。又讀密陽君服制出仕啓,踏啓字。又讀領議政箚子,仍微稟,置香案上,上久無發落。始煥起伏曰,諸醫入診及公事奏達之際,時晷屢移,殿坐此久,玉體實有疲勞之慮,臣等姑爲少退,更請入侍之意,惶恐敢達。良久,始煥又起伏曰,今日日氣甚蒸熱,雖以臣等賤質言之,亦皆流汗,況自上殿坐此久,玉體豈不疲勞乎?大臣箚本,久置香案,自上或加思量,臣等固當親承聖批以出,而殿坐此久,極爲未安,故俄請少退,不賜允許,臣等益不勝惶恐之至。上無發落。始煥曰,再三陳達,極爲惶恐,而日氣甚熱,自上殿坐,自辰至未,豈無疲勞之慮乎?箚疏之未及奏達者,留置啓下公事,則臣等退出時,持去之意,惶恐敢達。卽以疏章二道,授內宦入啓,仍退出。
上在昌慶宮。停常參·經筵。
金始煥啓曰,大司憲鄭齊斗在外,執義未差,掌令鄭楷·柳萬重,持平朴弼夢,引避退待,持平趙最壽未肅拜上疏入啓,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日試射,請出標信。傳曰,知道。
又以都摠府言啓曰,副摠管李正臣,以禮曹參判梓宮加漆事,長生殿晝仕進去之意,敢啓。傳曰,知道。
兼輔德朴涏三度呈辭,傳于金始煥曰,還出給。
以右副承旨沈樘,牌不進,罷職傳旨,傳于金始煥曰,推考傳旨捧入。
又啓曰,右副承旨沈樘,旣有只推之命,左副承旨金始慶,同副承旨李宜晩,疏批未下,二員未差,廳中只有臣始煥,伴直無人,事多苟簡,出納重地,不成貌樣,右副承旨沈樘,更卽牌招察任,何如?傳曰,允。
又啓曰,玉堂諸臣之紛紜違牌,未有甚於近日,經筵重地,一任闕直,其所引嫌,多在於未承疏批,而至於副提學李眞望,特敍牽復,蓋爲新錄之速完,且其所引情勢,曾在先朝,已蒙昭晣,而追提旣往之事,强爲難進之端,前後違召,一向撕捱者,自處太過,而有傷事體,副提學李眞望,昨有只推之命,更卽牌招入直,何如?傳曰,允。
又以禁府言啓曰,以全羅兵使狀啓,刑曹粘目,前縣監河必圖,移本府處置事,允下矣。河必圖今方待命,卽爲拿囚之意,敢啓。傳曰,知道。
又以侍講院言啓曰,本院僚員之不齊,未有甚於近日。當此日再開筵之時,講官不可不備員,輪直之際,亦甚苟簡,且明日王世弟與賓客相見禮時宮官,尤不可不備員,而輔德·說書·兼說書,俱未差,兼弼善李夏源在外,文學金尙奎受由在外,兼文學沈珙,兼司書洪萬遇,陳疏未承批,兼輔德朴涏,旣有三告還給之命,只有弼善鄭錫三,司書李明誼二員,不成貌樣。兼輔德朴涏卽爲牌招察任,在外人員及未差之代,合有變通之道,令政院稟旨擧行,何如?傳曰,允。
以吏曹參議李眞儒,副提學李眞望,兼輔德朴涏,牌不進傳旨,傳于金始煥曰,推考傳旨捧入。
以右副承旨沈樘,再招不進,罷職傳旨,傳于金始煥曰,推考傳旨捧入。
又啓曰,因侍講院草記,明日王世弟與賓客相見禮時宮官,不可不備員,而兼弼善李夏源,文學金尙奎,受由在外,令本院稟旨變通事,允下矣。在外人員,合有變通之道,何以爲之?敢稟。傳曰,在外人員竝改差。
又啓曰,孔巖津內摘奸單子,有頉處察推事,命下矣。單子中,以別將·書記闕到懸錄,而考見工曹文書,則本津元無別將·書記,楊花渡別將·書記,例爲兼察,而今番則摘奸一時竝到於兩津,故未及分進逢點,事勢固然,分揀,何如?傳曰,允。
又以禮曹言啓曰,堂上官及曾經實職人八十以上歲饌米五斗·鹽三斗,七十以上,米四斗·鹽二斗題給事,定式知委矣。卽伏見平安都事愼爾晉狀啓,則平壤前僉使金宗輝妻淑人朴氏,年八十二,米四斗·鹽二斗題給云。莫重賜米定式數爻,該道不爲致察,至有米·鹽各一斗減數之擧,事甚不當,當該都事愼爾晉推考,朴氏處依定式加給之意,分付,何如?傳曰,允。
又以祔廟都監郞廳,以都提調意啓曰,今此祔廟時儀物·腰彩轝各樣諸具,及尊崇冊禮時儀物,臣等一一奉閱,前排中可以仍用者仍用,可以修補者,則修補,雖有前排傷汚不可仍用者,則當爲新造,而至於神輦,則平日所乘御者,俱在內外司僕德應房,竝爲取來,奉審後,稟處,祭器則永昭殿·敬寧殿所在,當爲仍用者,及今番新造者,別單分秩書入之意,敢啓。傳曰,知道。
上在昌慶宮。停常參·經筵。
下直,廣州府尹權詹。
金始煥啓曰,大司憲鄭齊斗在外,執義未差,掌令鄭楷·柳萬重,持平朴弼夢,避嫌退待,持平趙最壽未肅拜上疏入啓,今日以監察茶時之意,敢啓。傳曰,知道。
又啓曰,右副承旨沈樘,昨違再牌之後,來呈辭疏,觀其措語,則當初校理尹㝚疏不捧之時,適値同在院中,雖無參涉之端,乃於苟然充位等語,獨難晏然冒據云,而因此徑出,終不承命,其疏雖已退却,當此伴直無人之日,拖引泛論之行語,强爲撕捱,實涉太過,更卽牌招,何如?傳曰,允。
又啓曰,副提學李眞望,昨有只推之命,更爲牌招,何如?傳曰,允。
沈樘,以都摠府言啓曰,副摠管李正臣,以實錄廳堂上,本廳坐起晝仕進去之意,敢啓。傳曰,知道。
金始煥,以禮曹言啓曰,曹啓辭,國喪禫祭後,旣行祔廟之擧,則例有祧遷之禮,今此祔廟時當祧之位,泝以論之,則元宗大王神位,似當祧遷,而太廟祧代之禮,體重事嚴,問議于大臣,定奪擧行,何如?傳曰,允,事命下矣。議于大臣,則領議政趙泰耉以爲,臣聞七廟五廟之制,皆自太祖而計之,徵諸國朝廟制,亦皆五世而祧,今日祧遷之禮,當依該曹啓辭擧行,臣無容別議,伏惟上裁。右議政崔錫恒,與領議政議同,領中樞府事金宇杭,病不收議,左議政崔奎瑞,在外不得收議,大臣之意如此,上裁,何如?傳曰,依領·右相議擧行。
以副提學李眞望,牌不進,罷職傳旨,傳于金始煥曰,推考傳旨捧入。
以全羅監司狀啓,長興李今鶴等十九名渰死事,傳于沈樘曰,渰死人等,令本道恤典擧行。
沈樘,以戶曹言啓曰,故西川府院君鄭崑壽恩賜田結,尙未准受矣。黃海道載寧郡數外官屯田貳結,自本家,望呈願受,依例折給,何如?傳曰,允。
又以戶曹言啓曰,本曹設置收稅所於江上,凡諸材板流下者,什一收稅於木商,以需國用,其來久矣。挽近以來,紀綱解弛,法制頹廢,外而各邑侵稅多端,內而各衙門圖免例稅,以致行商漸稀,稅捧減縮,雖以收稅木物言之,監役及算員,初不致察,專委於監考庫子輩,一任其符同受賂,以矮曲罅隙之材,苟充收稅,故全無可合於經用者,事甚無謂。當此經費蕩竭國役浩繁之日,不可無各別申飭之道。自今以後,一依古例,申明知委,外邑山稅各稅等科外徵稅,切勿侵責,以廣商賈之路,內需司諸宮家減稅,及各衙門經理廳米稅之規,與守禦廳,每年二百立收稅之事,亦皆一切停罷,專屬本所,以優收稅之數,然後凡有經用,以此收稅木物,使之進排,則可以省數萬兩別貿之費,內司及諸宮家·各衙門,依此奉承傳擧行,外邑則嚴關,申飭後,若有如前徵稅之弊,該邑守令,別樣論罪,何如?傳曰,允。
巳時,三月十九日上御進修堂。諸承旨持公事入侍時,行都承旨金始煥,右副承旨沈樘,假注書兪彦通,記事官趙趾彬·趙顯命入侍。金始煥,讀長生殿啓目,楊口民人朴堅良等上言內,方山面松木稀疎無用,且非可封黃腸〈木〉之所,許民耕作爲宜云,虛實未可知,徑先開路,有關後弊,勿施事。踏啓字。又讀長生殿啓目,麟蹄民人林成雄上言內,龍臺等三處,請罷黃腸,勿施事。踏啓字。沈樘讀全羅監司兪命弘狀啓,大成殿修改事,告由祭香祝下送事。踏啓字。又讀開城留守李世最狀啓,本府農事,冷風連日,牟麥不茂,今十七日申時,始雨一鋤,牟麥改色,黍粟立苖事。踏啓字。又讀全羅監司狀啓,長興李今鶴等二十一名,騎船出海,遇風沒死,拯出二名事。踏啓字。又讀全羅監司狀啓,科時冒錄擧子金斗望到配事。踏啓字。金始煥所啓,東西道各陵奉審,當於三月內告訖,而前京畿監司,東道奉審纔畢,而西道則未及出去,移除他職,新監司到任後,當出去奉審,而聞新監司趙泰億,自鄕上來,陳疏未承批,前此所陳之疏,亦未下批,以此不得肅謝云。今月內餘日不多,若未趁今奉審,以至經夏,則前頭雨漏之患,極可悶慮,新監司前後疏,俱爲下批,使之不多日內擧行,爲宜矣。蓋泰億前疏中,旣以朝臣未承批,出肅爲非,則其疏未下批之前,必不欲應命,故敢此仰達。沈樘曰,各陵奉審,事體至重,必須急急擧行,故所達如是矣。始煥曰,必於三月內擧行,可無過時之嘆,事勢誠爲切急,前後疏趁今下批,使之急急擧行,何如?上曰,當依爲之。又所啓,政官事,昨以啓辭仰達,而尙未承批,極知煩瀆之罪,而國事多有可悶者,故敢此更達。小臣待罪政院,以本院事言之,兩承旨未差,兩承旨疏批未下,小臣連日獨直,今日沈樘入來,而出納重地,只有二人,凡事之苟簡,莫甚於近日。以玉堂言之,見在人員,皆以疏批未下,自本院不得循例請牌,無故之員,只有副提學一人,故昨者牌招,而終不應命,其他闕員,則以政官之不出,不得差出。論思之地,一向曠直,至於兩司多官,引避已久,而無處置之人,不得已在外人員,啓稟變通矣。政院·玉堂兩司闕員,不得不趁速差出,使之入直,使之處置,而吏曹三堂上,各以情勢陳疏,俱未承批,故屢次牌招,而不爲應命,未承批之前,不得行公,其勢固然,本院亦不得循例請牌,事勢極悶,惶恐敢達。樘曰,非但政院。三司·侍講院亦然,而吏曹三堂上,一向違牌,不得差出闕員,大政之遷就,固爲未安,而卽今事勢,尤可悶矣。始煥曰,國家事不成貌樣,今日內亦宜下批,仍卽牌招政官開政,則凡事皆可擧行矣。樘曰,下批事,出外待令乎?上曰,唯。遂退出。
上在昌慶宮。停常參·經筵。
巳時午時,日暈。
沈樘啓曰,大司憲鄭齊斗在外,執義未差,掌令鄭楷·柳萬重,持平朴弼夢,避嫌退待,持平趙最壽,未肅拜上疏入啓,今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
沈樘,以都摠府言啓曰,副摠管李正臣,以禮曹參判梓宮加漆事,長生殿晝仕進去之意,敢啓。傳曰,知道。
金始煥啓曰,副提學李眞望,昨有只推之命,更卽牌招入直,何如?傳曰,允。
又啓曰,吏曹三堂上,皆違牌不進,推考傳旨·罷職傳旨,今方捧入,而開政命下之後,尙今遷就,非但事體未安,本院僚位一空,闕員亦不得差出,兩司闕員,趁卽差出然後,亦當處置,而銓官辭疏,俱未承批,以此撕捱,開政無期,凡事不能成樣,言念國事,誠爲可悶。判書李肇,參判金一鏡,所當更卽牌招,而疏批未下之前,不得循例請牌,何以爲之?敢稟。傳曰,竝牌招。
答吏曹判書李肇疏曰,省疏具悉。儒臣之疏語,何足深嫌?卿其勿辭,從速行公。
答吏曹參判金一鏡疏曰,省疏具悉。臺言不必深嫌,卿其勿辭,從速行公。
答吏曹參議李眞儒疏曰,省疏具悉。爾其勿辭,從速察職。三疏見下
金始煥啓曰,吏曹判書李肇,參判金一鏡,因本院啓稟,竝牌招事,命下矣。參判李眞儒辭疏,亦已下批,一體牌招開政,何如?傳曰,允。
沈樘,以義禁府言啓曰,以全羅監司狀啓,刑曹粘目,鎭安前縣監李彦馨,移本府處置事,允下矣。李彦馨,今方待命於本府,卽爲拿囚之意,敢啓。傳曰,知道。
又以兵曹言啓曰,今三月二十二日,武臣賓廳講書日次,而中日相値,不得爲之之意,敢啓。傳曰,知道。
以慶尙左水使狀啓,包伊浦居良人孫吾乙未等八名渰死事,傳于沈樘曰,渰死人等,令本道恤典擧行。
以副提學李眞望,牌不進,罷職傳旨,傳于金始煥曰,推考傳旨捧入。
以吏曹參議李眞儒,牌不進,罷職傳旨,傳于金始煥曰,推考傳旨捧入。
金始煥啓曰,吏曹判書李肇,參判金一鏡牌不進,推考傳旨,纔已捧入,而參議李眞儒,亦有只推之命,所當更請牌招開政,而闕門已閉,待明朝竝卽牌招,何如?傳曰,允。
沈樘,以戶曹言啓曰,故光城府院君金萬基恩賜田結,尙未準受矣。慶尙道陜川郡數外官屯田畓竝三結,自本家,望呈願受,依例折給,何如?傳曰,允。
又以戶曹言啓曰,本曹所管關西稅穀,亂後因軍餉罄竭有捧留之事,而年年捧留,厥數甚多,糶糴之際,爲弊不些,民戶鮮少之邑,則尤有難堪之痼瘼。戊子年間,故相臣崔錫鼎以爲,關西捧留田稅,本是惟正之供,而戶曹經費不足,不成貌樣,今亦依前取用便當事,榻前定奪,故其後連續取用矣。卽今本曹經用不足之數,至於三萬石之多,且當祔廟三都監大役,許多需用,亦不在此數中,本曹形勢,萬分渴悶。頃日次對時,以關西直路各邑及僻邑辛丑條稅穀,從市直賣來事定奪,而辛丑條外,各年本道留庫之穀,至於三十六萬餘石,未捧五十七萬餘石,則邊上待變之穀,不爲不多,而本道監司李眞儉,旣不知本道留穀之此多,又不知本曹事勢之切迫,請對時,至以仍循謬例,每每下手於邊上之穀,爲防塞之端,大臣爲慮本曹經用之匱竭,以折半取來事定奪矣。此是本曹惟正之稅,則當初姑許捧留於本道者,蓋慮待變之需,而捧留之數,幾近百萬,則本曹之時時取用,事理當然,今以謬例爲言,欲爲防塞,此雖出於重邊之意,其不諒本曹形勢,則甚矣。一年條稅穀,元數不多,今若捨其一半,則許多經用,萬無成樣之勢,依前定奪,辛丑條直路各邑及僻邑稅穀,全數賣來守禦廳,換賣,及其他各邑之請買辛丑條稅穀,亦令出給之意,分付本道,何如?傳曰,允。
吏曹判書李肇疏曰,伏以臣迂愚賤分,僥冒具升,當此朝著草創論議潰裂之時,謬當銓選之地,辭遜不獲,黽勉冒出,早晩顚沛,固已自料,一經開政,釁尤卽出,侵斥之言,前後迭出,臣已疲於應接,末終臺參峻發,聲罪狼藉,臣誠駭怕,莫知其所以然。今之攻臣者,不過徐命均·權兩人事,其言之是非公私,諸臣章疏筵奏及臺啓,已爲辨柝,臣更無可言者,亦不欲與人呶呶爭論,但白簡論罪,目之以縱恣無嚴,至請罷職,再傳其啓,雖聖明照察,不卽允從,若其當之者,雖微官末職,不可仍居其任,況銓衡之長,是何等職任,而冒沒廉義,靦然復出,必無此理。日者長單之得徹,亦可見公議之許其應遞,而三度還給,寔出非意,臣於此悚蹙之餘,狼狽又極。卽今銓曹,久無長官,政格之間,多有窒礙,日昨春坊闕員之差出,至於頉稟,已極未安。至若大政之遷就,又有所悶急者,歲末應行,迤至今日,夏序又將迫矣。許多陞遷之遲滯,中外選人之等待,其弊有不可勝言,容臣一日虛帶,便添一日之害,伏惟日月之明,或有所未燭,慮臣有一分可出之勢,有此格外處分,而臣之情勢,實有所萬分轉動不得者。今雖欲貪戀寵數,冒昧復入銓地,其於廉恥何哉,其於物議何哉?非但臣之自劃已審,其在朝家事體,亦何可一向拘束,必使之作一耐彈行公之銓官耶?且伏聞儒臣論事,攙及政注間事,指斥深緊,原疏未下,雖不敢殫論,而已發之議,姑舍勿論,方生之論,又復如此,臣雖欲强顔承命,有不可得矣。召牌之下,不得祗承,速傲之誅,亦在難逭,玆敢冒死瀝血,呼籲於宸嚴之下,伏乞聖慈,俯賜諒察,亟命鐫削臣職名,仍治臣罪,以謝臺議,以安私分,不勝幸甚,臣無任惶悚祈懇之至。批答見上
吏曹參判金一鏡疏曰,伏以臣力量不逮,不能調劑辛甘,鎭伏浮囂之議,聦明未周,不能鑑別淑慝,奉行公嚴之道,抑又佐貳之官,異於長席,陞除變通,末由措手,三司春坊,只循舊望,四朔之間,雖有與長僚,一二同政,而玉堂圈錄,格而不行,臺閣新通,亦有未暇,朝著草創,國事泮渙,是皆臣不能周旋政席,善理職事之罪也,宜退一也。且臣不自揣量,妄欲恢弘蕩平,略陳滯鬱,陟罰臧否,微示懲勸,如屋之嗔,銷骨之毁,殆有不可勝言者,是亦臣不能膠固色目,容忍非辟之罪也,宜退二也。目今國賊未討,吳蜀相攻,波瀾橫激,爻象不佳,環顧朝端,未曾見出氣慷慨,殫忠盡節,乃以君父之安危爲急,宗社之存亡爲重,緩緩於沐浴之請,規規於名利之關,臣竊爲之歎息痛恨,中宵寤擗,咄咄耿耿,以達于朝者屢矣。一日二日,悠悠泛泛,末復濡足沒頂於狂濤亂瀧,至以政注間事,兩司之臣左右交攻,臣之姓名,輒騰於奏牘之中,臣之困厄,亦云其極。今臣乃於白首遲暮之年,與彼浮薄喜事之輩,不欲較擊,而其不可因仍盤礴於銓選之地,則決矣,宜退三也。嗚呼,聖恩罔極,絲毫莫報,每自循省,愧恧良多,重以近日,叨冒太濫,鞅掌轉甚,精神筋力,殆不能枝梧,夙夜遑忙,日月荏苒,古人所謂鞠躬盡瘁,死而後已者,是臣區區自期,而事與心違,性且寡合,顧瞻周章,覉危齟齬,久處睢盱之地,自速顚沛之勢,臣於此,雖欲强顔蹲冒,有不可得者矣。苦竢臺議之收殺,泯伏屢日,今始露章自劾,伏乞聖明,亟許先遞臣銓職,以謝衆怒,以安微分,不勝萬幸,臣無任祈扣隕越之至。批答見上
吏曹參議李眞儒疏曰,伏以臣之駑鈍無能,最居人下,而猥蒙聖上超擢之恩,謬膺銓部佐貳之任,適値兩堂引入之時,獨當政席,已過五六次,顧臣力量鑑識,雖未足以調劑酸醎,推別淑慝,而區區愚忠,未嘗不在於進賢退邪,以贊我聖上始初淸明之治,政注之間,稜角自露,左右受敵,嗔謗如屋,早晩顚躓,固以自料,卽伏見修撰南一明之疏,首尾命意,極其巧慘,直驅今日廷臣於罔測之科,廟堂銓地,尤受其毒鋒,敢藉寅協之聖敎,斷之以懷私蔑公之罪,而至於斥補異趣用舍偏係等語,專指政曹而發也。自臣參政,一番人之除外者,只是權重經一人,而近侍之臣,間差州府,自非異事,亦非出於斥補之意,假使掌銓者,稍存主客之別,峻其出入之防,亦何至爲大罪,而今一明所怒者何事?托此爲說,以爲聲罪之好欛柄,其亦異矣。噫,己巳黨人之積廢久枳,凡幾年矣。一自更化之後,選部之臣,仰體蕩平之聖意,咸與維新,列于庶位,彈冠而起者,不知其幾人,或以隄防之太緩爲病,而阿好之言,反以永錮爲憂,臣竊哂之。雖然,臣職忝銓衡,而儒臣之斥,若是甚緊,其何敢一刻晏然於榮次乎?開政有命,庚牌儼臨,而踪地窮蹙,不敢祗承,只推之命,遽出意外,荐召之下,怵分畏義,黽勉趨詣於禁門之外,略暴情實,恭俟進退。伏乞聖明,亟命斥退臣身,以謝人言,以安私分,不勝幸甚,臣無任祈懇屛營之至。批答見上
上在昌慶宮。停常參·經筵。
申時酉時,日暈。
沈樘啓曰,大司憲鄭齊斗在外,執義未差,掌令鄭楷·柳萬重,持平朴弼夢,避嫌退待,持平趙最壽未肅拜上疏入啓,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李正臣,以實錄廳堂上,本廳坐起晝仕進去之意,敢啓。傳曰,知道。
金始煥啓曰,玉堂諸臣,或陳疏或違牌,經筵重地,一任闕直,事體所關,極爲未安。副提學李眞望,無他難安之情勢,其所引嫌,終涉太過,連事撕捱,無意出肅者,其在分義,亦甚非矣。且聞副校理尹惠敎,自鄕纔已入來云,竝卽牌招入直,何如?傳曰,允。
又啓曰,今日持公事入侍日次,而時無公事,不得入侍之意,敢啓。傳曰,知道。
以副提學李眞望,副校理尹惠敎,牌招不進,罷職傳旨,傳于沈樘曰,推考傳旨捧入。
金始煥啓曰,廳中位甚不齊,出納之地,事多苟簡,今日政承旨二員,以在京無故人差出,仍卽牌招察任,何如?傳曰,允。
有政。吏批,判書李肇進,參判金一鏡陳疏入啓,參議李眞儒進,行都承旨金始煥進。兵批,判書李光佐祿陞降坐起進,參判柳重茂病,參議柳鳳徵進,參知申弼賢病,行都承旨金始煥進。
吏批啓曰,大司成,今當差出,而擬望之人乏少,承旨竝擬,何如?傳曰,允。
又啓曰,臺諫及春坊闕員,今當差出,而擬望之人乏少,相避·外任竝擬,何如?傳曰,允。
又啓曰,卽接尙衣院牒呈,則僉正李秀衡,受由過限未上來,依例改差,何如?傳曰,允。
又啓曰,玉堂闕員,今當差出,而曾經之人,方在罷散中,無以推移備擬,合有變通之道,何以爲之?敢稟。傳曰,別單書入。
以金致龍·趙景命爲承旨,徐命遇爲執義,柳鳳輝爲右參贊,李正臣爲大司成,李匡輔爲說書,申致雲爲兼說書,嚴慶遇爲咸昌縣監,沈湙爲任實縣監,成義錫爲漣川縣監,李慶錫爲江原都事,金啓煥爲司諫,沈珙爲校理,金始㷜爲文學,朴乃貞爲輔德,李廷濟爲兼弼善,李廷濟爲副應敎,鄭震卨爲司宰僉正,李宜著爲漢城庶尹,李震葉爲司藝,金礪爲司成,全辭佐爲珍島郡守,尹會爲獻納,柳重茂爲禮曹參判,南就明爲禮曹參議,沈廷輔爲判決事,姜世胤爲兵曹正郞,沈宅賢爲靈光郡守,申轂爲繕工副正,尹淳爲副校理,趙趾彬單付奉敎,柳升鉉單付學錄,高處亮單付校書正字,姜鋧·李光佐·金演·韓配夏·李台佐·柳鳳輝·朴泰恒·李正臣·金一鏡·金始煥·李師尙,單付承文提調,李眞望單付承文副提調,李基聖單付兼春秋,慶基殿參奉金翊龍,齊陵參奉鄭道東相換,朴彙登·李有壽·李夏源·洪廷弼爲副護軍,南就明·尹淳·金尙奎爲副司直,鄭勗先·尹就咸·沈周觀·姜樸·李聖起·愼後三·尹晉·睦趾敬·金始燁·李光湜·許錫·權萬斗·鄭泰周爲副司果。
趙景命啓曰,今三月二十五日,都目政事爲之之意,敢啓。傳曰,知道。
沈樘啓曰,副提學李眞望,副校理尹惠敎,旣有只推之命,與今日政新除授校理沈珙,竝卽牌招察任,何如?傳曰,允。
以副提學李眞望,副校理尹惠敎,再招不進,校理沈珙,牌不進,罷職傳旨,傳于趙景命曰,推考傳旨捧入。
趙景命,以禮曹言啓曰,卽接司圃署所報,則本署以供上衙門,官舍失火之後,移設於典醫監矣。刑曹因祔廟都監設局,又爲入啓,移來于典醫監,則本署無他住接處,自本曹變通云。莫重供上處所,不可不定給,分工曹許入事,分付,何如?傳曰,允。
又以成均館官員,以同知館事意啓曰,本館掌務官博士吳瑞鍾,以一微細事,施罰於齊生,旋因齊中送言,使之解罰,又因其辭狀,許遞掌務官之任矣。昨日館僕來告,瑞鍾自作億逆之題目,又爲施罰於儒生,至於四人之多,齋任等下屬,妄施笞罰,擧措極其怪駭。太學儒生,朝家待遇,亦自有別,而憑恣四館掌務之名,不少顧藉,凌轢諸生,使齋中擧懷不安,不可置之,博士吳瑞鍾汰去,何如?傳曰,允。
上在昌慶宮。停常參·經筵。
自午時至申時,日暈。
大妃殿·中宮殿,藥房問安。答曰,知道。
藥房提調韓配夏,副提調金始煥啓曰,伏未審此時聖體,若何,大妃殿氣候,亦復何如?自上受灸之處,已盡完合,而湯劑丸藥,連爲兼進乎?防風通聖散,已盡於昨日,此藥五貼,更爲劑入,而依前定奪,臣等率諸醫入診,詳察聖候宜當,區區憂慮,敢來問安,竝此仰稟。答曰,知道。無事。慈殿氣候一樣,而予之受灸後,已盡完合,而湯劑丸藥,連爲兼進矣,勿爲入診。
趙景命啓曰,大司憲鄭齊斗在外,執義徐命遇牌不進,掌令鄭楷·柳萬重,持平朴弼夢,避嫌退待,持平趙最壽未肅拜上疏入啓,今日以監察茶時之意,敢啓。傳曰,知道。
又啓曰,今日春秋館實錄曝曬盡爲之之意,敢啓。傳曰,知道。
又以都摠府言啓曰,都摠管姜鋧,以實錄廳堂上,本廳坐起晝仕進去之意,敢啓。傳曰,知道。
又啓曰,副提學李眞望,副應敎李廷濟,校理沈珙,副校理尹惠敎,竝卽牌招察任,新除授副校理尹淳,時在京畿高陽地,斯速乘馹上來事,下諭,何如?傳曰,允。
又啓曰,掌令鄭楷·柳萬重,持平朴弼夢,引避退待,處置經宿,已至多日,大司憲鄭齊斗在外,執義徐命遇未肅拜,持平趙最壽疏批未下,除在外疏批未下外,未肅拜人員牌招,使之處置,而諫院闕啓,亦至屢日,事體未安,司諫金啓煥,獻納尹會,竝卽牌招,何如?傳曰,允。
金始煥,以侍講院言啓曰,本院新除授輔德朴乃貞,時在前任寧海府任所,未及上來,文學金始㷜,時在全羅道靈光郡任所,書筵入番事緊,請竝斯速乘馹上來事,下諭。當此日再開筵之時,輪番無人,侍講苟簡,兼輔德朴涏,連呈辭疏,不爲行公,兼輔德朴涏,昨日政新除授說書李匡輔,卽爲牌招,兼說書申致雲,時無軍職,令該曹口傳付軍職,一體牌招察任,何如?傳曰,允。
兵曹口傳政事,以申致雲爲副司正。
備忘記,傳于趙景命曰,史官二員待命,騎馬六匹立之。
以副提學李眞望,校理沈珙,副校理尹惠敎,執義徐命遇,司諫金啓煥牌不進,罷職傳旨,傳于趙景命曰,推考傳旨捧入。
趙景命,以備邊司言啓曰,本司武郞廳李莞,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
又以義禁府言啓曰,以全羅監司啓本,刑曹粘目,任實前縣監李漢佐·沈世浚·李萬成·金鼎相等,移本府處置事,允下矣。李漢佐·沈世浚,今方待命,卽爲拿囚,金鼎相,以珍島郡守,時在任所,依例發遣府書吏拿來,而李萬成,旣已身故云,勿論之意,敢啓。傳曰,知道。
備忘記,傳于趙景命曰,史官二員待命。
以兼輔德朴涏,兼說書申致雲牌不進,罷職傳旨,傳曰,推考傳旨捧入。
趙景命,以禮曹言啓曰,臣台佐,進詣健元陵,與本曹佐郞鄭匡濟,本陵參奉沈惟賢,眼同丁字閣有頉處詳細奉審尺量,則正殿第一間宗樑下北邊童子柱欹傾,昌防木東頭退出一寸九分,終椺上北邊道里木西頭退出二寸,南邊昌防木東頭退出一寸九分,第二間宗樑下昌防木西頭退出九分,第三間宗樑下昌防木西頭退出二寸,南邊長舌西頭退出九分,而其他月廊及礎石等有頉處,與前無異。大抵道里以上木頭湊合處,皆生罅隙,漸次離退,故今此執頉,比諸戊子年奉審執頉,皆有所加,而以外面見之,則姑無朝夕危急之慮。且聞木手等言,則諸處昌防木離退淺深,有難測知,而四面間架,不至欹斜,數年之間,似無意外之患。且考戊子年奉審謄錄,則先大王,以此閣創設,已過三百年,壬辰兵燹,終免延燒,若有神佑,到今毁改,亦極重大之意,下敎,筵中仍停修改之役矣。厥後十五年之間,諸處執頉,雖有漸益離退之勢,年久殿閣,率爾毁改,亦涉重難,姑觀今夏霖雨,令陵官,更爲奉審牒報後,稟處,何如?傳曰,允。
又啓曰,卽伏見京畿前監司朴泰恒去辛丑年秋冬等守令褒貶啓本,則守令無一人居下,殊無嚴明殿最之意,推考警責,何如?傳曰,允。
獻納尹會啓曰,請前後合啓發論臺官遠竄,連啓隨參諸人,削奪官爵。措辭見上請亟寢趙聖復發配之命,仍前設鞫嚴刑究問。措辭見上請當該同知成均大司成,竝命遠竄。措辭見上請前監司權,削奪官爵,門外黜送。措辭見上請寢朴致遠等三人放送之命,仍令該府,嚴覈勘斷。措辭見上司憲府掌令鄭楷,持平朴弼夢,以避辭見上掌令柳萬重,以避辭見上竝引嫌而退,當初分等,雖出參量,公議峻發,勢難在職,諸臺請出,殊涉率爾,揆以臺體,不可仍在,請掌令鄭楷,持平朴弼夢,掌令柳萬重,竝命遞差。答曰,勿煩。處置事,依啓。
上在昌慶宮。停常參·經筵。
昭憲王后忌辰齋戒。
金始煥啓曰,今日當爲持公事入侍,而國忌齋戒相値,頉稟。傳曰,知道。
趙景命啓曰,大司憲鄭齊斗在外,執義徐命遇未肅拜,掌令二員·持平一員未差,持平趙最壽未肅拜上疏入啓,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,再明日爲之。
沈樘,以都摠府言啓曰,都摠管姜鋧,以實錄廳堂上本廳坐起晝仕進去之意,敢啓。傳曰,知道。
趙景命,以弘文館言啓曰,館直之空虛,已浹一月,昨日諸僚,擧皆違牌,下番猶未免闕直,事體極爲未安。副提學李眞望,校理沈珙,副校理尹惠敎,旣有只推之命,而副提學拘於館規,不得請牌,校理沈珙,副校理尹惠敎,更卽牌招,以爲姑降入直之地,何如?傳曰,允。
又啓曰,玉堂闕直,已浹一月,昨日副應敎李廷濟,獨爲入直,下番尙今空虛,校理沈珙,副校理尹惠敎,自本館,纔已請牌蒙允,而副提學,則本館拘於館規,不得請牌云。新錄催促,前後非一,而副提學李眞望,大臣陳達牽復之後,今又八牌不進,尙不奉行成命,極爲未安。副提學李眞望,亦卽一體牌招,以爲推移入直,速完新錄之地,何如?傳曰,允。
兵曹口傳政事,以鄭楷·柳萬重·朴弼夢爲副司果。
趙景命,以侍講院言啓曰,兼輔德朴涏,兼說書申致雲,旣有只推之命,而當此日再開筵之時,上番闕直,事甚未安。兼輔德朴涏,更爲牌招入直,兼說書申致雲,亦一體更爲牌招察任,何如?傳曰,允。
又以弘文館言啓曰,本館上番副應敎臣李廷濟,以實錄廳郞廳晝仕進去,而每每草記,殊涉煩瀆,今後則除草記往來之意,敢啓。傳曰,知道。
答京畿監司趙泰億疏,及前爲大司成時疏曰,省疏具悉。陳戒之言,予當留心,卿其勿辭,速往欽哉。疏見下
趙景命啓曰,各陵奉審,一日爲急,新除授京畿監司趙泰億,疏批已下,卽爲牌招,使之不多日內到界之地,何如?傳曰,允。
以兼輔德朴涏,牌不進,罷職傳旨,傳于趙景命曰,推考傳旨捧入。
又以備邊司言啓曰,日本巖丸道使書契謄本中,誤犯御諱,而東萊府使尹錫來,不能覺察,仍爲上送,故政院以矇然不察請推,該曹以書契有頉,奏諭改納事,覆啓蒙允矣。卽接同府使牒呈則以爲,自天啓丙寅以來,至府使到任以後,倭人書契中,犯此御諱者,無慮數十餘度,前後莅是府者,率皆循例上送,今若猝以犯諱爭執,則狡倭亦必有言,如此之際,爲辱不細,事極難處,自本司,從長指揮,以爲擧行之地矣。今書契中犯諱字,乃宣祖大王初諱,而曾因故判書臣閔鎭厚所啓,德宗大王初諱,不爲諱避於公私文字事,議大臣定奪,則今此書契中犯諱字,旣是已改之初諱,與正諱有間,故前後書契之犯此諱字者,本府輒爲上送,朝家亦不致責者,似由於此矣。今不必使之改納,巖丸書契,依前上送,府使推考,訓別決棍等事,竝爲安徐之意,分付,何如?傳曰,允。
答領議政趙泰耉箚曰,省箚具悉卿懇。儒臣侵斥之言,不必介懷,卿其安心勿辭,卽起視事,以副予望。仍傳曰,遣史官傳諭。
答右議政崔錫恒箚曰,省箚具悉卿懇。箚辭,已諭於領相之批矣,卿其安心勿辭,卽起視事,以副予望。仍傳曰,遣史官傳諭。兩箚見下
領議政趙泰耉箚曰,伏以臣積有許多危蹙之情勢,不可冒居於鼎席之首者,業已備陳於日昨登筵之時,伏想聖明,亦必記有之矣。世未有如臣所遭,而安意而做國事者,只緣聖體受焫,敦匠有命,强策病軀,黽勉行公者,纔三日矣。晩始伏聞,副修撰南一明之疏,又刺論時事,至謂之私意漸勝,公道不行,末又拈出日昨陞擬中二人之名,以爲不免公議之嗤點,臣聞來不勝瞿然之至。噫,才難之歎,莫今日如也。位著多空,注擬無人,大臣之所以筵白者,蓋出於不獲已,及夫銓官之來問也。玉堂諸人,則新錄,當前,姑不宜遽陞云,故就三品中已經亞長及循次儲望之流,而提議焉。徐命遇,有遇事敢言之風,朴乃貞,登第立朝已三十年,且有才具,沈屈俱可惜,臣故擧而擬之,此因事勢之所適然,而今其爲言者如此,若出於勤攻闕失之意,則臣固當受而循省,爲他山之石而已,又何必與年少輩,爭其是非,較擊長短乎?第臣難安之勢,至此而轉加一層。今日問安入診之班,俱未得進參,臣罪尤大矣。伏乞聖慈,俯賜體諒,亟命遞改臣本職,得以西樞散秩,俾供都監之役,公私不勝幸甚。臣無任惶恐俟命之至。取進止。批答見上
右議政崔錫恒箚曰,伏以臣伏蒙恩暇,往省丘墓,恩深賜奠,榮及泉壤,非臣隕結所可圖報,還朝之後得見朝報,領相因儒臣之疏,有所陳箚,未及承批,臣於此事,亦有難安之端,玆敢略陳委折,以備聖明之垂察焉。蓋於向來畿輔薦望時,以首相之引入臣,替當擧擬,非無才具可堪,公議所與之人,而新錄當前,同參無人,甄注之際,未得高擬,至於諸曹兩堂之窠,雖因聖敎,問議首相,臣亦與聞有所往復,而館錄未完之前,玉堂出入之人,毋論彼此,不可擧論,故不得不以久次儲望之人,推移備擬,此出於事勢之適然,有何取捨於其間,而人之不相諒,胡至於此?臣竊慨然也。然領相,旣以此引入,則臣何敢獨爲晏然於具瞻之地乎?伏乞聖慈,俯察微懇,將臣本職,極許鐫遞,以安私分,以謝人言,不勝幸甚。取進止。批答見上
大司成趙泰億疏曰,伏以臣頃忝玉署之長,承召而未赴,陳章而乞免,乃因親嫌,卽得遞解,私分粗安,感幸交切,而第其所兼諸任,未蒙許遞,反下從速察職之命,臣誠悶蹙,益增抑鬰,加以身病久苦,呻痛度日,由限已過,亦未還朝,一味泯伏,但積惶懍,伏聞園陵行幸期日已迫,分義所在,不敢退坐,忍死擔舁,來到東門之外,則國子兩除,文苑新兼,疊降於一日之內,臣聞命震越,繼以恧縮,不知置身之所也。臣於本職,固難承堪,而從前屢叨,輒皆應命,則到今辭遜,誠似斑駁,第當群彦彙征之會,可合是任者,不啻林立,則已試蔑效之臣,豈合每每苟充,而纔遞旋仍,以臣代臣,有若非臣,則莫可者然,區區愧惕,有不可言。至於同知館事,地望較重,而越次蒙點,彌切惶蹙,旋因本職相妨,不煩控籲,援例減下,是誠大幸,而惟此提學之任,文衡之亞也。文衡有故,則替行其事者多矣,必得高文博學之士,以責煥猷華國之效,固不可以門地資格,推轉而攬取,又不可以筋力智慮,勉强而自效,故從古以來,寔難斯選,今日人才,雖曰眇然,詞場高手,亦自多有,而乃以倥侗賤臣,輒先時髦,突然置之於萬不近似之地,抑何故歟?豈以臣謂有一分可堪之實而然耶?使臣而撰辭命,則血指汗顔,必致傍觀之竊笑,使臣而當考試,則頭䐉冬烘,難免多士之缺望。然且假冒光寵,翺翔館閣,自榮其身而已,則豈不辱朝廷之名器,傷自己之廉義也哉?噫,驢技易窮,麟楦自露,臣之空疏,本來如此,而虛名浮實,華膴踰涯,不稱之服,匪福伊災,已滿之器,幾何不溢?臣自聞此命,外畏濫竽之譏,內懷集木之懼,擧顔對人,不覺發騂,四方駭笑,何以自解?今聞日昨筵中大臣,以臣不卽上來,責之以人臣分義,堂箚警責之請,亦甚非常,臣誠悚縮惶汗,宜卽竭蹶趨承,而非分之職,在所必辭,有不可以承命爲恭,咫尺都門,不敢徑入,退伏江皐,以俟處分。昨日動駕之時,旣不得扈蹕,只得進身西郊,仰瞻羽旄,粗伸微悃,輒復投章,還歸江次,臣之罪戾,益無所逃。伏乞聖慈,俯察臣所辭之非出飾讓,且諒臣情勢之必不可强,亟命遞臣兼帶弘文提學,回授可堪之人,以重文任,以安私分,仍治臣任自行止之罪,以勵群工焉。臣於請譴之章,不宜有所贅陳,而愚衷所激,不能自已,敢此冒陳焉。今我殿下,爰曁春宮,展省園陵,伏想雨露之感,與時俱新,羹墻之慕,觸處罙切。仰惟聖懷哀痛,何可堪抑?第人主奉先思孝之道,惟以繼志述事爲貴,臣謹以先大王敬天·恤民·懋學·勤政四條之說,爲殿下獻焉。惟殿下,留神採納焉。嗚呼,先大王每遇天變,必惕然警動,減膳避殿,絲綸罪己,敕勵臣工,恐懼修省之意,溢於言辭之外,是以雖有堯潦湯旱,災不爲災,天心克享,國步奠安。嗚呼,先王敬天之誠,沒世何忘?殿下嗣服之初,災異荐疊,水旱連年,冬而無雪,麥事將歉,日昨白虹貫日,黃霧四塞之實,又出於數日之內,凡在觀瞻,莫不驚愕,不知何樣禍機,伏在冥冥之中,而伏惟殿下,亦必有憂懼不寧之心,未聞有一言及於儆戒憂遑,未見有一事出於奮勵振作。詩云天之方蹶,無然泄泄。殿下何不思先王畏天之心,大加警省,以講消弭之策乎?嗚呼,先大王克勤民事,每當獻歲之初,必下勸農之敎,春和之節,必講賑貸之議,或慮一夫之顚連,如傷之念,子惠之政,如恐不及,靡不用極。是以終先王之世,雖値大無之年,民無捐瘠之患,得有安堵之樂。嗚呼,先王恤民之德,至矣盡矣。今殿下臨御三年,連値凶歉,民生倒懸,土崩之憂,匪朝則夕,而都民貢物價之稍復,災邑大同米之略減,未足爲救民之實效,歲初勸農之敎,昔下而今不聞,方春賑貸之令,舊有而今則無以致,蔀屋之下,生意都盡,十室九空,流丐遍路。詩云,今此下民,亦孔之哀,殿下何不思先王恤民之心,推恩以保,以盡濟活之澤乎?嗚呼,先大王克懋聖學,博覽經史,靡所不通,而聖不自聖,日御經筵,緝熙之工,未嘗間輟,此豈非殿下所可法者,而粵自頃年侍湯以來,停廢筵講,今幾年矣。昨年以後,只數次開講而已。玉堂之官,終年閑坐,無所事事,時或仰請開筵,而泛應留意,不一採施,群下寒心,四方失望,固知哀疚之中,不遑誦讀之事,而君德之成就,只係學問之勉劼,一有不蘉,爲害至深。目今餘寒乍解,春煦漸長,殿下何不及此時,頻開講幄,或時召對,硏究義理,論確治體,以毋替先王日講之故事耶?嗚呼,先大王克勤庶政,夙宵罔懈,一日萬幾,酬應如響,治旣成矣,國旣安矣。不自滿假,惟日孜孜,雖當積年違豫之時,亦無庶事叢脞之患,此豈非殿下所當法者,而臨御以後,接對臣僚,專尙淵默,未見吁咈之美,裁決庶務,或至稽遲,不免委積之歸,以致政多沾滯,事皆泮渙,固知諒闇之中,深守不言之戒,而最是朝臣疏章之久不下批,實爲當今之巨弊,因此而時急擧行之事,輒至淹滯,可卽行公之員,許久瘝曠,至於外方狀聞之關民隱者,動皆後時,三司論事之章,或至閱月經時,一例不應,亦或無批而還下,大有乖於禮臣隣·恢言路之義,新除例讓之人,或令不待下批,徑先牌招,群下亦不待承批,晏然出肅,召之也非矣,應之者亦非矣,於是乎上下不免胥失,此非細事也。諸疏中如有是非之可言者,則何不明燭可否,顯示處分,使群下曉然知聖意之所在也?噫,天心癉怒,警告申複,民憂國計,罔知攸濟,雖君臣上下,一心勤惕,猶懼之難爲,況一味暇豫,惟事委靡,如是而國不危者,未之有也。惟願殿下,克體先王勤政之意,勤於敬天,勤於恤民,又勤於懋學,而至於日用事爲之間,一以勤爲心,則繼志述事之效,且無大於此者。伏願聖上,懋哉懋哉。臣職非可言,言無可採,而惟其區區願忠之意,蓋出於追先帝報陛下之義,深有望於殿下之遵成憲無愆也。幸勿以人而廢言也。臣無任屛營祈懇之至。
京畿監司趙泰億疏曰,伏以臣近日所叨本兼八任,俱係緊要,動踰涯分,前後力辭,儘出血懇,其中提學新除,尤無承堪之望,敢陳一疏,冀蒙遞免,兼陳四條勉戒之說,以備澄省,疏入經月,迄未蒙批旨,臣旣進言,而不得命,辭職而不得遞,一味惶愧,徒積瘝曠之罪而已。不料畿輔按察之命,遽下於江皐淹伏之中,手奉除書,驚惶靡極。臣戒在盛滿,不樂榮官,辭內辭尊,素所自勉,區區此志,蓋亦同朝之所悉,今日是除,似出政地之相諒,在臣私義,豈不便適?且臣旣不欲冒處於機要,則所宜宣力於外庸,以少效涓埃之報,而念臣本乏才能,且多疾病,向忝嶺臬,觸事憒憒,到今追惟,愧汗不已,以病遞歸,今纔八朔,復畀符節,殿此邦畿,主恩前後,榮耀雖極,臣心悚惕,若無所措。況此畿內,國之根本,理宜優恤,而連歲凶荒,民命近止,尤甚諸邑,今方設賑,而穀少民多,濟活沒策,目今三春不雨,麥事將歉,杏菖之節,播種愆期,前頭民事,罔有攸濟,此時此任,其責尤殷,如臣病拙,顧安有一分承膺之望哉?反復思量,實難承命。玆敢疾聲仰籲於嚴廬哀疚之中,伏乞聖慈,俯諒微懇,亟遞臣新授藩臬之任,以幸公私,不勝萬幸。臣無任屛營祈懇之至。批答見上
上在昌慶宮。停常參·經筵。
昭憲王后忌辰。
夜五更,有霧氣。
趙景命啓曰,明日視事,當爲取稟,而都目政相値,限畢間,頉稟。傳曰,知道。
又啓曰,大司憲鄭齊斗在外,執義徐命遇未肅拜,掌令二員·持平一員未差,持平趙最壽未肅拜上疏入啓,今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又以都摠府言啓曰,都摠管姜鋧,以實錄廳堂上,本廳堂上晝仕進去之意,敢啓。傳曰,知道。
又以祔廟都監郞廳,以都提調意啓曰,今此祔廟時祭器及龕室·神榻·寶欌·冊欌·床卓各樣諸具,必須奉審宗廟各室所在諸具然後,依樣成造,可無參差不齊之患,孝寧殿·永昭殿·敬寧殿祭器移用事,旣已別單啓下,而臣率都監堂郞奉審後,當爲啓稟擧行,宗廟·永寧殿·孝寧殿·永昭殿·敬寧殿奉審吉日,令禮曹從速擇日,何如?傳曰,允。
又以弘文館言啓曰,本館新錄催促之命,前後非止一再,而尙不得奉行,事體極爲未安。今日臣等,欲爲齊會商議,而校理尹㝚呈辭受由,副修撰南一明陳疏未承批,不得循例請牌,副校理尹淳在外,上來遲速,有未可知,亦難等待,以無故行公之員,商確圈點之意,敢啓。傳曰,知道。
又以侍講院言啓曰,本院上番六員內,輔德朴乃貞,文學金始㷜在外,弼善鄭錫三呈辭受由,兼弼善李廷濟入直玉堂,兼文學沈珙陳疏未承批,實無推移入直之路,而兼輔德朴涏,以病呈疏,連違召命,闕直今已累日,事甚未安,又有只推之命,更卽牌招入直,何如?傳曰,允。
又以吏曹言啓曰,大政只隔一日,郞官不可不備員,卽爲口傳差出,仍爲催促出肅,俾無大政時窘速之弊,何如?傳曰,允。
又以吏曹言啓曰,都目大政,只隔一日,本曹堂上,不可不備員,而參判金一鏡陳疏引入,時未承批,令政院稟旨牌招,何如?傳曰,允。
又啓曰,因吏曹草記,大政只隔一日,本曹堂上,不可不備員,而參判金一鏡陳疏引入,時未承批,令本院稟旨牌招事,允下矣。參判金一鏡,所當牌招,而旣未承疏批,不敢循例請牌,何以爲之?敢稟。傳曰,疏批已下,牌招。
答吏曹參判金一鏡疏曰,省疏具悉。侵攻之言,不必爲嫌,卿其勿辭,從速察職。疏辭在下
備忘記,傳于趙景命曰,史官二員待命,騎馬六匹立之。
趙景命啓曰,史官二員待命事,命下矣。史官不備,宣傳官一員代送之意,敢啓。傳曰,知道。
又以吏曹言啓曰,再昨之政,臺諫春坊闕員,臣等相議新通矣。佐郞洪萬遇招去政吏以爲,郞官方在職,而堂上自爲新通,不問於郞官,何也?以此言告于堂上云。本曹規例,郞官新通,則通議于他郞官,堂上自爲新通,則本無通議於郞官之事,且臺諫春坊闕員,不可不急時差出,萬遇以冒嫌,見通於郞官,引嫌陳疏,時未承批,旣不可催出參政,臣等之臨政新通,事勢固然,萬遇發言於政吏者,顯有慍憾侵逼之意,殊甚駭然,故臣等不爲應參。萬遇又招去政吏謂之曰,以吾言告于堂上,則所答云何?仍移怒於政吏,至於囚禁,堂上之臨政新通,本無通議郞官之例,則萬遇之初使政吏,傳言於堂上者,已極妄率,發怒臣等之不爲應答,囚治下吏,其壞損體統,莫此爲甚,事體所在,不可一任其駭擧,佐郞洪萬遇罷職,何如?傳曰,允。
又以春秋館郞廳,以領監事意啓曰,新刊列聖御製·列聖誌狀各一帙,當分藏於四處史庫,今番曝曬之役,當爲陪去,而御製誌狀,事體尊重,以彩轝奉往,而所經各邑地方官,各其境上出待陪行迎送宜當,以此豫先知委所經各道各邑,使之惕念擧行,何如?傳曰,允。
以兼輔德朴涏,牌不進,罷職傳旨,傳于趙景命曰,推考傳旨捧入。
又啓曰,吏曹參判金一鏡,牌招不進,推考傳旨,今方捧入矣。所當更爲請牌,而日勢已暮,明日待開門牌招,使之參政,何如?傳曰,允。
又以冊禮都監郞廳,以都提調意啓曰,中宮殿冊禮時敎命軸,今當織造,而五色織絲相間次第及敎文書寫字樣大小,不能詳記,故辛丑·丙辰都監時啓稟請出大妃殿敎命文,都監郞廳親進差備門外,奉審其體制後織造矣。今亦依前例,令承傳色奉出大妃殿敎命文,使都監郞廳,親爲奉審,何如?傳曰,允。
吏曹參判金一鏡疏曰,伏以臣根孤而植弱,跡覉而踪危,杜門屛蟄,與世抹摋,半生蹇躓,十年錮塞,靑雲軒冕,不惟在臣夢斷,人皆謂已溺之冷灰,不可復燃,不意聖明,擢置於天官貳卿之位,固已未厭於物情,而且念臣未嘗以追逐爲急,竊復以狷介自守,立朝事君,惟以勿欺無隱爲勉,不恤豺虎之咬牙於前,不顧蛇虺之致螫於後,徒懷鷹鸇之志,莫量蚍蜉之力,早晏顚敗,揣料已熟,況臣處銓以來,馳騖於晉塗之士,稍加裁抑,橫奔於曲徑之人,務欲斥退,群憾蝟集,衆怒蜂發,至于向日臺憲之官,袖文而出入矣。噫,銓衡之地,乃所以進退人物者也。無論是非得失,與已發未發將彈之文,旣入於臺袖,欲彈之語,又出於臺口,而徒恃寵眷,不思斂避,則旁伺之議闖發之機,又不知層加於何等何地,而抑又傳曰,正己而後正人,臣之一身,不克自護,被人訿咎,若是狼藉,尙何以斟量一世之人材輕重上下於其間也哉?臣之不容復冒銓地,非但臣心之自劃,而固是通朝之所共知也。伏想聖明,俯垂照燭,少賜憐愍,寔不宜復加鞭策,强人之所不堪爲也。且聞儒臣之疏,乃以斥輔聯翩,用捨偏係等語,侵攻政注,殆無餘地,臣自前歲季冬之初,待罪銓席,獨政最久,苟可成案,臣實爲首,殆非兩堂之比,此實臣難冒之一端也。嗚呼,兇逆不討,氣焰猶熾,國計睽乖,憂虞溢目,是豈人臣袖手退坐,暇逸自便之時哉?臣以是雖不敢冒沒承命於開政之召,而若夫史局·金吾與祔廟都監,鎭日赴衙,奔走自劾,粗遂臣子之職分,惟我聖明,庶有以察臣之情,而恕臣之罪也。嚴召今已至三,臣不敢一向坐違,趨伏禁扄之外,瀝血控籲,伏乞聖明,亟許鐫遞臣銓職,得以散銜畢事於所兼之諸務,公私不勝萬幸。批答見上
上在昌慶宮。停常參·經筵。
下直,懷仁縣監李星煥。
趙景命啓曰,今日當爲持公事入侍,而都目政相値,限畢間頉稟。傳曰,知道。
又啓曰,備邊司郞廳,以大臣意來言,今日賓廳坐起日次,而都目政相値,不得來會云矣,敢啓。傳曰,知道。
又啓曰,昨日吏曹郞廳口傳差出事,命下,而閉門後,吏曹堂上送言於本院曰,判書李肇,參議李眞儒,情勢難安,參判金一鏡病不來,不得差出云。所謂情勢難安,蓋因左副承旨沈樘,昨進一疏,以銓郞見罷事,侵斥銓堂,而其疏旣自本院,有所往復,還爲退送,則不可以此,引而爲嫌,故屢次送言,終不奉行,如是之際,自爾夜深,成命之下,未卽差出,極爲未安。判書李肇,參議李眞儒,卽爲牌招,差出郞廳,俾令莫重大政,不至遷就,何如?傳曰,允。
又啓曰,大司憲鄭齊斗在外,執義徐命遇牌不進,掌令二員·持平一員未差,持平趙最壽未肅拜上疏入啓,今日以監察茶時之意,敢啓。傳曰,知道。
又啓曰,兩司多官,或在外·或疏批未下·或未肅拜·或被論·或呈辭·或未差,兩司闕啓,已至多日,事體未安。除在外疏批未下被論外,執義徐命遇,司諫金啓煥,獻納尹會,竝卽牌招察任,何如?傳曰,允。
又以都摠府言啓曰,副摠管申翊夏,以捕盜大將,本廳坐起晝仕進去之意,敢啓。傳曰,知道。
答副應敎李廷濟等箚曰,依啓。箚見下
以吏曹參議李眞儒,牌不進,罷職傳旨,傳于景命曰,推考傳旨捧入。
以執義徐命遇,司諫金啓煥,獻納尹會牌不進,罷職傳旨,傳于趙景命曰,推考傳旨捧入。
趙景命啓曰,吏曹參判金一鏡,牌不進,推考傳旨,今方捧入矣。疏批已下,且無可引之嫌,而當此大政將開之日,自闕外陳疏徑退,其在分義,殊甚未安,更卽牌招,使之參政,何如?傳曰,允。
又啓曰,吏曹判書李肇,牌招不進,推考傳旨,今方捧入,參議李眞儒,亦有只推之命矣,纔因堂箚,旣有承旨沈樘罷職之命。公議已伸,處分嚴截,銓官少無一毫難安之端,日勢已晩,莫重都政,因此遲延,事體極爲未安,判書·參議竝卽牌招,以爲開政之地,何如?傳曰,允。
以左副承旨沈樘上疏,傳于趙景命曰,旣已罷職,此疏,還出給。
趙景命啓曰,吏曹判書李肇,再牌不進,推考傳旨,今方捧入矣。都目大政,異於散政,旣已定日稟啓之後,雖有意外傾軋沮戲之言,玉堂之箚,旣卽開允,承宣之疏,旋又還給,處分實爲嚴正,則銓官,元無一毫可引之嫌,而今又再次違牌,尙未開政,日勢且晩,事體道理,豈容如是?一日三牌,雖似未安,都政退行,亦甚重難,不可無變通之道,更爲牌招,卽令開政乎?敢稟。傳曰,累日違牌,事甚未安,更爲牌招開政。
吏曹口傳政事,以沈珙爲吏曹佐郞。
兵曹口傳政事,以尹㝚爲副司果。
以京畿監司狀啓,水原等官居劉召史等五名燒死事,傳于金致龍曰,燒死人等,令本道恤典擧行。
以平安監司狀啓,順川居趙義碩女及孫子斗山等九名燒死事,傳于金致龍曰,燒死人等,令本道恤典擧行。
又以禮曹言啓曰,今此端懿王后追上冊禮時神主,當依太廟神位制樣改造成,應行諸事,令奉常寺,稟于都監擧行之意,分付,何如?傳曰,允。
又以禮曹言啓曰,前頭肅宗大王禫祭後,自上所御及王世弟所進冕服·衮龍袍·絳紗袍,令尙衣院,豫爲織造,輿輦·繖扇·儀仗等物,亦令該曹,竝爲豫造,俾無窘迫之患,何如?傳曰,允。
又以義禁府言啓曰,時囚罪人玄德明,當待日限,依傳敎加刑矣。昨日朴宗榮·金遇兌·金震錫各人等更推,及禮分所供,端緖漸露,李弘述·玄德明干犯情節,自有難掩者,故德明,心知終不可逭,今日早朝,自刺其頸,幾至殞命,其爲情狀,萬萬兇獰,而不勝驚駭。卽令月令醫官,各別救療,而莫重罪人,有此可駭之擧,實由於守直軍等不能防守之致,守直軍二名,令該曹依律科罪,而當該入直郞廳,亦難免不能檢察之罪,從重推考,何如?傳曰,允。
又以備邊司言啓曰,前寧海府使鄭宇柱,昨年八月,因本道監司狀啓,以災結見偸於書員事就理,杖九十·奪告身勘律矣。今以本道暗行御史別單書啓,混入於拿問中,一罪再拿,有違法例,勿論,何如?傳曰,允。
又以守禦廳言啓曰,南漢山城待變軍物中,最爲緊切者,莫過於鉛丸,故在前本廳設店吹鉛,非止一二處矣。頃自朝家,各處鉛店,竝屬戶曹後,鉛則輸送軍門事,旣已定奪,故鑄丸鉛鐵輸送之意,文移于該曹,則輒稱各處鉛店,以無壙革罷云云,而無意輸送,若此不已,則軍門之鉛丸,從何辦備乎?且聞咸鏡監司,以軍物補用事,道內高原水洞鉛店,限十年請得採用,今已限滿云,況是南漢,以保障重地,較其輕重,不亦有間於外方營門乎?高原水洞鉛店,依本道例,限十年屬之本廳,以備緩急之需,何如?傳曰,允。
又以備邊司言啓曰,黃海監司金有慶狀啓,該曹以增廣初試設場時,冒赴入格儒生五人等,依事目拔去,照法科罪,而地方官平山府使李岋,鳳山郡守梁彬,松禾縣監李寅漢,海州判官安相元等論罪一款,令攸司稟處之意,覆啓,允下矣。科場事體,極爲嚴重,地方官之未及覺察,雖有所失,當此災荒孔慘,民不聊生之日,數多守令,一時囚推,實爲重難,不可無參酌變通之道。四邑守令,今姑從重推考,以爲警責之地,何如?傳曰,允。
又以侍講院言啓曰,本院上番六員內,輔德朴乃貞,文學金始㷜在外,兼輔德未差,弼善鄭錫三呈辭受由,兼弼善李廷濟,兼文學沈珙,以本職入直玉堂,他無推移入直之員,不得已以下番,姑陞入直之意,敢啓。傳曰,知道。
又啓曰,近日廳中位甚不齊,凡事出納之際,每事苟簡,今日政承旨有闕之代,以在京無故人差出,不待下批,仍卽牌招察任,何如?傳曰,允。
又以吏曹言啓曰,臣等今方來詣政席,佐郞沈珙催促出肅,則以前日在銓郞時所陳辭疏,尙未下批,不敢出仕爲言。臣等再三催促,終不進來,前疏引嫌,元非大段,雖未承批,其間已經移職,還拜本職,以前任辭疏之未承批,引以爲嫌,極涉過當。大政旣開之後,罔念事體之重,如是撕捱,殊甚未安,佐郞沈珙推考,使之卽刻出肅參政,何如?傳曰,允。
又啓曰,卽者說書李匡輔,以情勢難安,陳疏徑出,元疏纔已退却,所當直捧禁推傳旨,而此與無端徑出有異,推考警責,卽爲牌招入直,何如?傳曰,允。
都目政事。吏批,判書李肇進,參判金一鏡牌不進,參議李眞儒進,同副承旨趙景命進。兵批,判書李光佐進,參判未差,參議柳鳳徵進,參知申弼賢,左承旨金致龍進。
吏批啓曰,臣等來詣政席,今將開政,莫重大政,堂上不可不備員,而參判金一鏡,當初引嫌,元非大段,陳疏承批之後,一向引入,累次違牌,今此大政旣開,亦不出仕,事甚未安。參判金一鏡,卽爲牌招,以爲參政之地,何如?傳曰,允。
又啓曰,今都目政,各歧仕滿應遷者·相避及未准朔監察·禁府都事·刑曹·掌隷院郞官·各司久任時推人員,竝擬,何如?傳曰,允。
又啓曰,臺諫及玉堂春坊闕員,今當差出,而擬望之人乏少,相避·外任,竝擬,何如?傳曰,允。
又啓曰,守令多窠,今當差出,未準朔禁軍將·營將及守令中可合人,竝擬,何如?傳曰,允。
傳于趙景命曰,十考十上·五考五上,純褒抄啓,連次褒啓,守令邊將各別錄用事,言于兩銓。
傳于趙景命曰,淸白吏·戰亡子孫,各別錄用事,言于兩銓。
傳于趙景命曰,初入仕,各別擇擬事,分付。
吏批啓曰,參下仕滿應遷者,政例則當俟落點之下,更備一望以入,而近來則以其輕便,右望入副擬者,次望首擬,今亦依此爲之之意,敢啓。傳曰,知道。
以黃爾章爲承旨,李淰爲引儀,嚴慶遐爲氷庫別提,李師尹爲工曹正郞,尹鳳輝爲刑曹正郞,李廷晉爲尙衣僉正,尹世恒爲司䆃僉正,李萬赫爲長水縣監,李昌碩爲求禮縣監,李日新爲柒原縣監。以李復淵爲兼羽林衛將,李麟徵爲知事,朴泰新爲宣傳官,李慶晉爲中樞經歷,李光炯爲訓鍊判官,韓日運爲訓鍊判官,安湜爲全羅左虞候,尹趾慶爲曹司衛將,韓載萬爲兼五衛將,林蓆爲同知。
兵批,承旨啓曰,姑罷之意,敢啓。傳曰,知道。
吏批,承旨啓曰,姑罷之意,敢啓。傳曰,知道。
兵批啓曰,祿都目政事兼行之意,敢啓。傳曰,知道。
趙景命啓曰,今日新除授承旨牌招事,命下矣。今已夜深,待明朝出牌之意,敢啓。傳曰,知道。
又以冊禮都監郞廳,以都提調意啓曰,禫後自上所御及王世弟所進衮龍袍·冕服·絳紗袍,令尙衣院織造,儀仗。輦轝等物,令該曹急速措備事,禮曹啓稟蒙允矣。世弟宮輦轝,儀仗等物,上年冊禮時,旣已新備,今不必疊造,大殿輦轝,儀仗,今亦依辛丑丙辰年例,勿設別廳,自都監造成,次知工曹郞廳一員,尙方官員一員,稱以別三房郞廳,監造官使之專掌造成,何如?傳曰,允。
又以實錄廳郞廳,以摠裁官意啓曰,先朝實錄視列聖朝倍多,而都廳纂修之役,雖諸堂郞齊會,課日趲功,猶難望其速爲完了,近來都廳堂上四人中,一二員外,皆縻重務,且緣本職辭免等故,不得赴坐之日常多,今後則雖以本職,有辭免呈單陳疏之事,竝勿爲拘,未肅拜人員,一併牌招,逐日赴坐,各房堂郞,一體施行,一房堂上徐命均,卽今情勢,有難迫令察任,都廳郞廳朴弼夢病情,亦難行公云,竝改差,徐命均代,以禮曹參判柳重茂,朴弼夢代,以二房郞廳尹㝚陞差,其代以副校理尹惠敎,一房郞廳洪萬遇罷職代,以前佐郞李廣道差下,竝卽牌招察任,何如?傳曰,允。
又啓曰,因實錄廳草記,堂上·郞廳牌招事,命下矣。闕門垂閉,待明朝出牌之意,敢啓。傳曰,知道。
金致龍,以賑恤廳言啓曰,本廳遺儲,近甚蕩殘,形勢實有萬分悶慮者,卽今京外飢民輳集,千百爲群,逐日呼飢,其顑頷垂死之狀,慘不忍見,連次分給乾糧,以爲濟活之道,而必得幹事郞廳然後,可以一邊起廢,一邊賑飢,前牧使鄭勗先,剛明精詳,綜核事務,歷試內外,皆有穌殘祛弊之政,故欲奏其成效,差除是任矣。托有親嫌,累度呈狀,不爲仕進,本廳旣是權設衙門,本無相避之規,考諸謄錄,自前姻婭親戚,在法應避之類,皆不嫌避,仍以供職者,比比有之,則今勗先,不當過自爲嫌,而屢次撕捱,終不行公,殊未妥當,郞廳鄭勗先,從重推考,此後則如此姻嫌,勿拘相避事,申明定式施行,何如?傳曰,允。
兼輔德朴涏上疏。踏啓字。疏見下
左副承旨沈樘疏曰,伏以臣昨日仕進之後,自備局來呈草記,而以頃日慶尙左道暗行御史別單回啓中,四邑守令拿問時事,至有當該承旨請推之擧,臣不勝瞿然之至。大槪,本院之規,凡於各該司請拿之啓,必待其指名現告而後,捧入傳旨而已。原無替當區別啓稟之事,此乃三百年應行之例也。伊日備局粘目之來呈也,因繡衣所論回啓五邑事,而及其拿問傳旨擧行之際,四邑則擧名請拿,其中寧海獨無指名之人,臣竊怪之。招問備局該吏,則以爲當初別單中,旣無指名之事,當行關本道,使之現告然後,可以捧傳旨云。故臣不復爲意,只以機張等四邑指名之人,循例捧傳旨矣。今者備局,乃以此事請推,該房至以蒙然落漏爲言,如臣老昏,久處出納之地,觸處糊塗,臣亦自知,而玆事委折旣自如是,到今提論,實是意外,而亦何敢自以爲是,晏然仍冒於夙夜之任乎?玆不得不迸出禁門,略暴事實。伏乞聖慈,亟遞臣職名,以安私分,不勝幸甚。臣於乞免之章,不宜贅陳他說,而於銓曹郞官請牌之啓,不能無慨然於懷者,敢此附陳焉。銓曹通淸之規,堂上則堂上主之,堂下則郞官主之,而旣有郞官,則必問可否然後,方可注擬者,乃是不易之定規也。乃者卽席新通,其數夥然,而不問可否於郞官,則郞官之據例致責於該吏者,此不過欲存體例,而卽聞銓曹,以此草記,至請罷職,乃曰堂上自爲新通,則元無問議於郞官之規云,夫堂上之自爲新通,或在於郞官未差之日,而元非可論於郞官見存之時,則初不問議,實是曾所未聞之規也。其掩諱前規,眩惑天聽,已極不韙,而至於冒嫌見通之郞官云者,尤有所不然者。銓郞之再次通擬,實出於今日,首銓則所謂冒嫌云者,未知何據,而抑勒爲說,意在除去,臣實爲銓地慨然也。伏乞聖明,竝賜裁省焉。臣無任屛營祈懇之至。
副應敎李廷濟,校理沈珙等箚曰,伏以臣等,伏聞承旨沈樘投進一疏,以銓曹之請罷郞官事發怒,至謂之掩諱前規,眩惑天聽,其疏雖因國忌,未能入啓,而第不勝駭惋之至,蓋堂下新通,郞官參政,而有在外僚員,則自相簡問,例也。至於首堂臨政新通之時,則元無簡問於在家郞官之規,此等前例,洪萬遇宜非不知,而囚禁下吏,故通官長,大失事體,本曹之草記請罷,以存體統,出於不得已也。今者承宣之臣,强論不當論之事,必欲敲撼銓地,沮戲大政,其意所在,誠不可知也。都政之遷就,今過四朔,內則應遷之官,積滯未遷,外則被災之邑,累月曠官,國事之可慮,莫此爲甚,今於隔宵將行之際,又有此意外作梗之擧,實爲慨然也。況樘旣被斥於臺疏,至有司馬門之說,聲罪狼藉,廉義所在,宜不敢出位論事,而肆然陳章,全不顧忌,今日朝廷,小有紀綱,何敢乃爾?其不畏公議,放倒廉隅,狙擊政官,壞敗國事之狀,極爲無嚴,請承旨沈樘罷職。取進止。批答見上
兼輔德朴涏疏曰,伏以臣,以七耋癃廢之人,平居懍懍,若將不保,少有添傷,輒至澌綴,除拜本職,已過月餘,而凡於陪祭之班,侍講之列,一未祗赴,屢違嚴召,連尋長單,而三度還給之命,反出於格例之外。昨今以來,又仍本院草記,天牌再降,臣雖愚迷,知覺猶存,顧此病勢,苟有一分自力之望,安敢罔念分義,輒犯違慢,每每自納於不恭之誅哉?第以狗馬之疾,比益層加,痰火熾盛,而頭目如旋,脾胃極弱,而飮噉全廢,言語蹇澁,有時不能成聲,精神瞀昧,殆至不能辨物,形殼雖存,眞氣已死,危兆敗證,難可毛擧,而最是下部漸枯,兩脚全痿,咫尺之地,運行極艱,跬步之內,顚踣屢至,兼以泄痢之病,乃是數十年痼症,而近因將攝失宜,腹肚虛冷,內則腸鳴切痛,外則泄下如流,晝夜登溷,元氣如縷,眩昏澌苶,作一僵屍,竟未能催赴闕庭,仰承嚴命。臣於垂盡之中,惶悶抑塞,精魂飛越,五情無主,席藁私次,惟俟萬戮。當此僚員不齊,上番闕直之時,倘不早賜遞罷,急時變通,則公私俱極狼狽。伏乞聖慈,天地父母,俯加諒察,亟削臣職,俾得少安愚分,仍命有司,重勘臣前後違傲之罪,以爲人臣辜恩慢上者之戒,千萬幸甚。臣無任屛營祈懇之至。
上在昌慶宮。停常參·經筵。
趙景命啓曰,司諫金啓煥,獻納尹會,昨有只推之命矣。多日闕啓,事甚未安,更爲牌招察任,何如?傳曰,允。
黃爾章,以吏曹言啓曰,造紙署別提李顯允,守令講時,連三次不進,依例汰去,何如?傳曰,允。
又以春秋館言啓曰,太白山·五臺山兩處史閣爆曬之曠廢,或至六年,或至七年,翰林新薦人,付職後卽爲擧行事,前日啓稟蒙允矣。上番翰林趙趾彬,明日發去,兼進兩處之意,敢啓。傳曰,知道。
傳于黃爾章曰,實錄廳郞廳尹惠敎·趙最壽·尹㝚,牌不進,推考傳旨捧入。
又傳于黃爾章曰,獻納尹會牌不進,推考傳旨捧入。
趙景命,以兵曹言啓曰,近來人思自便,便成痼弊。往前則雖一世名武,率多周歷邊堡,而卽今則雖牧府使·兵虞候,稍涉邊地,則便不肯往赴,必百計圖免,雖或不得已而往赴,必復某條圖遞,甚至於故犯圖罷,彼行此效,莫可禁止,邊境重任,更無揀擇之路,實爲寒心矣。伏見咸鏡南道兵使狀啓,以爲虞候李守身,凡干體例,全然廢閣,兵房軍官,拿致警責,則乘怒呈狀,侵逼主將云,而請其罷黜。虞候之於節度使,體統甚嚴,安敢如是乎?其厭居邊幕,故犯必罷之科者,昭不可掩。此類不可不隨現嚴懲,以礪他人,一依厭避邊任者,其地充軍之法。前虞侯李守身,准瓜限北靑府充軍,何如?傳曰,允。
又以禁衛營言啓曰,十一番後部左司屬慶尙道五哨軍兵六百五十二名,九番海西別驍衛五十五名,步軍標下一名,已爲點閱整齊,來四月初一日,與內外各處入直將官·馬步軍兵,依例替代後,舊軍放送之意,敢啓。傳曰,知道。
又以禁衛營言啓曰,來六月當慶尙左右道軍兵,當爲連續上番,而係是農月,故依事目十二番後部右司屬右道三哨,左道二哨合五哨,則五月二十五日,京中逢點,六月一朔立番,十三番後部後司屬左道五哨,則六月二十五日,京中逢點,七月一朔立番,而當其番次,每於前月二十五日,京中逢點十一番十二番海西別驍衛,一體調送,逐朔立番之意,兩道監·兵使處,豫爲知委,何如?傳曰,允。
又以備邊司言啓曰,冬至兼奏請使先來,過限日久,尙未出來。自前如此之時,有令灣府,探問鳳城之事。今亦分付義州府,入送譯學於鳳城,使之探問使行消息,何如?傳曰,允。
吏曹口傳政事,實錄兼同知春秋館事柳重茂,實錄兼春秋館記注官尹惠敎,實錄兼春秋館記事官李廣道。兵曹口傳政事,副司果李廣道。
都目政事。吏批,判書李肇進,參判金一鏡陳疏入啓,參議李眞儒進,右副承旨趙景命進。以尹榰爲造紙別提,洪應夢爲北部主簿,白時輝爲典牲直長,李昌普爲禮賓直長,趙海壽爲淳昌郡守,元百揆爲肅川府使,崔鎭樞爲穩城府使,崔錫九爲工曹佐郞,吳遂顯爲社稷令,趙脩爲平山府使,李聖彦爲監察,金始㷜爲弼善,鄭錫五爲副修撰,李顯慶爲同福縣監,沈廷鵬爲木川縣監,李命稷爲氷庫別提,元夢旭爲禮賓主簿,黃尙老爲司饔直長,李晩器爲濟用直長,鄭道東爲內資奉事,兪廣基爲司圃奉事,李仰尹爲靈山縣監,申成集爲禁府都事,洪應夢爲禁府都事,李明誼爲文學,李夏源爲應敎,趙之重爲熙川郡守,金涿爲明川府使,成殷錫爲朔州府使,趙尙儁爲渭原郡守,宋炳普爲熊川縣監。濬源殿參奉洪潝,長寧殿參奉金相后相換。尹惠敎爲吏曹佐郞,安相朝爲長興主簿,柳尙徽爲造紙別提,尹澓爲司圃直長,李田悌爲軍資直長,尹潚爲宗廟奉事,沈寶賢爲典獄奉事,鄭厚一爲安城郡守,林世讓爲楊根郡守,趙鳳命爲工曹佐郞,鄭匡濟爲平安都事,李以濟爲黃海都事,金翰運爲慶尙都事,李基福爲寧邊縣監,金器之爲祥原郡守,柳弼恒爲司書,徐宗集爲掌樂主簿,李挺徽爲社稷直長,趙純爲長興直長,金相后爲長興奉事,金相武爲司饔奉事,具益亨爲司藝,李翼齡爲工曹正郞,李彦祥爲安岳郡守,林象台爲新溪縣令,趙光命爲金溝縣令,徐琛爲幽谷察訪,朴徵賓爲禮曹正郞,金岱爲禮曹佐郞,安相朝爲監察,金弘錫爲持平,李鳳年爲掌令,愼惟益爲掌令,趙榮祏爲尙瑞直長,沈得賢爲司饔奉事,徐命勳爲繕工奉事,李益馝爲宣川府使,崔道章爲鐵原府使,申世雄爲晉州牧使,李重新爲柒谷府使,朴震圭爲雲峯縣監,尹鳳朝爲寧越府使,崔世華爲漆原縣監,安允文爲輸城察訪,尹就商爲兵曹參判。兵批,判書李光佐進,參判未差,參議柳鳳徵進,參知申弼賢進,左承旨金致龍進。以趙倓爲都摠經歷,李世煥爲訓鍊僉正,李重翊爲都摠都事,田雲祥爲訓鍊主簿,金彦慶爲訓鍊主簿,韓復基爲訓鍊主簿,鄭道完爲加里浦僉使,洪乃範爲同知,宋世奎爲僉知,朴尙郁爲僉知,金鼎寶爲廣梁僉使,元世楫爲老江僉使,朴時祥爲龍媒僉使,李明著爲知世浦萬戶,朴繼後爲位羅萬戶,魚有澻爲文山萬戶,石瑞昱爲舒川浦萬戶,李澈爲濟浦萬戶,崔俊恒爲格浦僉使,朴弼漢爲金甲島萬戶,尹商厚爲天城僉使,吳世憲爲甘浦萬戶,李時斗爲善積僉使,朴成裕爲龜山僉使,李相晟爲訓鍊正,吳景孺爲慶德假衛將。廣州中軍南延年,副護軍鄭錫三,洪德望爲洪州營將,睦重衡爲訓鍊僉正,成致績爲都摠都事,朴廷亮爲同知,金俊爲都摠都事,申漢昌爲訓鍊判官,閔昌基爲內禁將。副護軍李復淵·洪德望,韓命斗爲都摠都事,金浹爲訓鍊主簿,金礈爲訓鍊主簿。訓鍊主簿單金啓陽,本院去館。朴鶴齡爲月串僉使,李東夏爲古今島僉使,趙命周爲公州營將,李俊三爲惠山僉使,全爾章爲波知僉使,沈必沂爲加德僉使,申慶弼爲南虞候,睦重衡爲都摠都事,朴淳貞爲訓鍊判官,朴敏信爲五衛將,李震說爲五衛將,李義良爲宣傳官,黃應吉爲忠翊將,洪以圖爲安東營將,柳春瑞爲武兼,金啓陽爲古城僉使,韓復基爲鎭東萬戶。副護軍,兪·洪霽·尹楗·尹趾慶·鄭啓周。副司果,姜渭起·黃道昌·李潤。李必耉爲訓鍊僉正,李炫爲訓鍊主簿,金泓爲訓鍊主簿。訓鍊主簿單李賢,本院去館。姜渭起爲武兼,李英發爲彌串僉使,金礈爲仁遮外萬戶,金仲器爲臨津別將,林世雨爲露梁別將,尹五商爲訓鍊都正,鄭震輔爲訓鍊副正,朴昌徵爲訓鍊副正。副護軍李萬選·鄭纘述·趙儆·洪以圖·許鼎·南益華·李墇。吏批,承旨趙景命,以吏批言啓曰,卽接兵曹移文,則正郞趙翼命除授後,過限未肅拜,依例改差,何如?傳曰,允。又以吏批言啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣。去辛丑年秋冬等貶,不得爲之,故當出六品者,未免積滯,依例遷轉,何如?傳曰,允。又以吏批言啓曰,都目大政,郞官不可不備員,新除授佐郞尹惠敎,卽爲催促出肅,使之進參政事,何如?傳曰,允。又以吏批言啓曰,新除授漆原縣監李日新呈狀內,老母今年七十五歲,旣是邊地,則勢難赴任,斯速入啓處置云。邊地守令親年七十五歲以上,不得赴任,旣有定式,漆原縣監李日新改差,何如?傳曰,允。兵批,承旨金致龍,以兵批言啓曰,忠翊衛將金得大呈狀內,自歲初,獨得痰病,累月呻吟之餘,近又添劇,所帶入直之任,誠難支堪,特爲許遞云。身病如此,旣無堪任之勢,則輪番之地,不宜虛曠,今姑改差,何如?傳曰,允。又以兵曹言啓曰,司果李世徵,軍官崔信·金應彬,閑良朴弼聖·林枝泰·李萬樟·吳昌齡等,或賊人指捕,或補賑之功,俱有加資之命,而李世徵,未資窮未准職,崔信·金應彬·朴弼聖·林枝泰·李萬樟·吳昌齡係是閑良,何以爲之?敢稟。傳曰,竝加資。又以兵批言啓曰,新除授羽林衛將李復淵,時無加資之命,何以爲之?敢稟。傳曰,加資。吏批,承旨趙景命啓曰,都目政事姑罷之意,敢啓。傳曰,知道。兵批,承旨金致龍啓曰,都目政事姑罷之意,敢啓。傳曰,知道。
趙景命,以御營廳言啓曰,本廳屬海西九番別馬隊五十六名·標下軍一名,已爲逢點整齊矣。來四月初一日,與東宮入直八番別馬隊替代後,舊軍放送之意,敢啓。傳曰,知道。
又以御營廳言啓曰,今此下番別破陣別馬隊試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以義禁府言啓曰,以本府議啓車之炳拿問事,允下,而車之炳因事下往于慶尙道慶山地云。依例發遣府羅將拿來,何如?傳曰,允。
又以守禦廳言啓曰,各軍門軍官之無率丁者,勿侵戶役,自是法例,而藏氷貰馬,亦係於戶役,故他廳軍官之居在沿江者,竝皆勿侵,而惟獨本廳軍官,毋論有率無率,混同侵責,稱冤不已。蓋軍官之於凡民,名分有間,負氷立馬之役,事不當驅責,且與他廳異例者,尤有所不均之歎。本廳軍官之居在沿江無率丁者,一依他廳例勿侵之意,分付漢城府,何如?傳曰,允。
黃爾章,以冊禮都監言啓曰,禫後所御輦輿儀物,別三房郞廳監造官,專掌造成之意,旣已入啓蒙允矣。今將設局監董,而卽今都監所設之處,狹窄難容,故辛丑·丙辰年,別設於禮曹矣。今亦依兩年例,別三房分設於禮曹郞廳,監造官亦爲別單書入之意,敢啓。傳曰,知道。
傳于黃爾章曰,大妃殿敎命文,方在江華,自內當爲奉陪以來,其間差遲事,分付都監。
黃爾章,以吏批言啓曰,本曹佐郞尹惠敎,差出之後,啓請卽爲出肅,累次催促,而終不進來。大政方開,事體嚴重,元無引嫌之端,而如是撕捱,事甚未安。尹惠敎推考,使之趁明朝出肅參政,何如?傳曰,允。
又以漢城府言啓曰,四山松木,一自蟲損之後,盡爲濯濯,而若干稚松之新茁者,稍有蔥鬰之望,故嚴飭該道,當加禁護矣。纔接本道監役官牒報,則當道所掌,乃是國都鎭山,而北漢築城後,限城底五里,旣自山城設標禁養,則當道幅圓甚褊狹,而其中安巖·新設里·祭基里·淸涼里·鼓嚴乭·串峙等處,自掌苑署·內苑,新定栗園,溫水洞尼舍,則屬於延齡君房,塔洞尼舍,則屬於彰義宮,自各其處,定其界限立標,須知當道山直,毋得出入,故其地居民,濫斫松木,略無顧忌,而當道山直,莫敢誰何云,故本府發問於各處,則掌苑署回牒以爲,丁酉年則自本署,多植栗木於安嚴,仍爲設置栗園云,內苑回牒以爲,辛丑年分,祭基里·淸涼里·鼓巖乭·串峙等處栗園,自本苑募得後,栗下居民等,以栗直啓下,蠲給坊役,專爲守護事,報本府定奪云,延齡君房所任以爲,溫水洞僧房及亭子田畓,乙酉年分,自宮給價買得,仍爲願堂云,彰義宮所任以爲,塔洞尼舍,己亥年分,自宮買得云。京城十里之內,莫非本府所管之禁山,而設置監役官,巡檢禁養者,意非偶然,故四山雖有有主園林及折受處,皆自當道,一體巡禁矣。今此掌苑署·內苑累處栗園及彰義宮延齡君房兩尼舍買得之處,旣係新設,且在京城十里之內,則豈可許其設標分界,任作近處居民僧尼輩樵牧之場,而使禁掌監役,不得主管,以致禁山之日就童兀乎?尤可駭異者,厥地居民,爲免場役,擧皆投入於栗直,遂令東郊各里,幾盡罷契,國家大小坊役,未免苟簡,事之寒心,莫此爲甚。自今以後,安巖·祭基·淸涼里·鼓巖乭·串峙之新定栗園,一竝革罷,使之退定於十里外,所謂溫水·塔洞尼舍之地,撤去初標,許令當道句管巡禁,各處栗直,亦爲出定坊役,存朝家禁養之意,除坊役偏苦之弊,何如?傳曰,非今創始,竝仍存宜矣。
執義徐命遇啓曰,臣迂愚樸遫,百無肖似,而粵自先朝,濫蒙洪造,歷颺華膴,已踰涯分,尋常感鏤,矢死圖報,而中間妄言,孽自己作,屛廢十年,分甘終老,忽於向來,首蒙收錄,授之以春坊侍講之任。臣銜恩畏義,竭蹶趨命,仍就禁直,而衰謝日極,輔導無望,中心愧恧,若隕淵谷,俄移館官,轉爲太僕,雖懼一歲之屢遷,尙幸散地之優游,地部佐貳之陞擬,遽出常格之外。臣誠驚疑,莫知所以,果然儒臣之疏,應機而發,其所刺論,儘是着題。臣自顧慙忸,實幸儒臣持論之公也。以玆絶意榮塗,惟以隨行散局,少效涓露,爲自靖之計矣,乃者千萬夢寐之外,叨此新除之命,臣驚惶震惕,五情爽惑。四朔之內,月遷其官,臣是何人,恩數獨偏?顧此柏府亞席,地望自別,苟非其人,莫宜居之,如臣稟性,本來巽愞,加以衰邁,志氣摧頹,雖尋常事務,亦難酬應,況此風憲重地,其何有一分堪承之望哉?臣之不敢冒當者,已決於此,而儒臣疏中,旣曰名論素輕,地部佐貳之任,猶以名論斥之,則矧玆臺閣言責之地,視財賦之任,其輕重如何,而乃以名論素輕者,苟然濫授之耶?此實臣決不可冒進之斷案也。且臣通籍,已二十一年矣。雖其言議,未嘗與異己者,同流混波,而亦不敢爲崖異之行矣,乃今得此題目,臣之無足可取,於此決矣。抑臣尤有所難進之勢,臣於入朝之初,冒陳辭疏,又於其後,在直陳疏,今已三四朔,而迄未承批,臣誠懼誅賊之言,反速干犯之誅,而況向來宰臣之疏,有曰,新除例讓之人,或令不待下批,徑先牌招,群下亦不待下批,晏然出肅,召之也非矣,應之者亦非矣,末乃結之以上下胥失,非細事也。此實正論,而非苟焉之意也。前後諸臣,擧以未承批,不敢應命者相續,而至於今大司諫臣李師尙,亦能入陳疏,不得承批,已半月餘矣。以此亦不敢爲入謝之計,其勢固然,臣獨何意,晏然冒進哉?臣日昨嚴召之下,情勢危蹙,不免坐違,而只推之命,出於格外,臣感激恩數,泯伏俟罪,昨以兩司闕啓,天牌又辱,嚴畏分義,不得不趨詣闕外,冒陳辭疏,而喉司不諒,終至退却,又不免逋命徑退。臣罪至此,萬殞猶輕,而聖度曲庇,洊下只推之命,徊徨蹜踖,直言逃遁而不可得也。噫,卽今兇賊息偃,天討不行,淹延四朔,一味憒憒,神人憤惋,曷有其極?如臣無似,忝居言地,不卽請沐浴之誅,徒日事瀆擾之嫌,臣罪至此,尤無所逃。今臣情地,決無終始蹲冒之理,請命遞斥臣職。答曰,勿辭。
黃爾章啓曰,執義徐命遇,再啓煩瀆,退待物論矣。傳曰,知道。
司諫金啓煥啓曰,臣一日詣臺,釁尤卽出,隨參於差等之啓,見非於峻發之議,屢事瀆擾,一味悚恧,不意亞諫陞拜之命,遽及於引避退待之際,惶感罔措,轉動不得。及見本院處置,以臣移職之故,獨漏可否之中,而憲府諸臺,則置之落科矣。俱以一事爲避,而或遞其職,或據右地,斷無如許道理。臣職名雖在,便是已遞之臺,故只自泯伏,末由祗肅,陳章而不得徹,尋單而亦見却,四日之內,再逋嚴召,罪戾冞增,踪地愈蹙,今因喉院啓辭,庚牌又臨。一向坐違,有所不敢,不得不出謝恩命,少伸分義,更暴情實,以冀勘處。一刻難冒之狀,非但臣心之所自畫,抑亦物議之所同然,至於人器之不稱,疾病之難强,有未暇仰陳者矣。臺端非苟蹲之地,言責非虛帶之任,請命遞斥臣職。答曰,勿辭。
趙景命啓曰,司諫金啓煥,再啓煩瀆,退待物論。傳曰,知道。
上在昌慶宮。停常參·經筵。
大妃殿·中宮殿,藥房問安。答曰,知道。
藥房都提調趙泰耉,右副承旨趙景命啓曰,日氣不適,伏未審此時,聖體若何,大妃殿氣候,亦何如?自上連日政事酬應,不瑕有所損於攝候?前劑入湯丸兩劑,其果連爲進御乎?防風通聖散五貼,已盡於昨日,又當劑入矣。今日是入診日次,而與宗廟奉審相値,且値大政,後日來稟入診宜當,臣等不任憂慮,敢來問安,竝此仰稟。答曰,知道。慈殿氣候一樣,生脈散姑爲停止爲敎。予則無事。前入湯丸,連爲進御矣。
趙景命啓曰,大司憲鄭齊斗,持平金弘錫在外,執義徐命遇避嫌退待,掌令李鳳年·愼惟益未肅拜,持平趙最壽未肅拜上疏入啓,今日以監察茶時之意,敢啓。傳曰,知道。
又啓曰,來初一日輪對日次,取稟。傳曰,停。
又啓曰,明日國忌齋戒,明明日正日,此兩日視事,頉稟。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
又啓曰,近來廳中,位甚不齊,都承旨金始煥受由下鄕,右承旨金始慶,左副承旨李宜晩陳疏未承批,左承旨金致龍病不仕進,廳中只有臣景命,同副承旨黃爾章,今日大政時,吏兵批進去外,廳中他無守直之員。左承旨金致龍,所當出牌,而拘於廳規,不得請牌,何以爲之?敢稟。傳曰,牌招。
又啓曰,司諫金啓煥,執義徐命遇,引避退待,今已經宿,而兩司無行公之員,尙未處置,事甚未安。除上疏入啓在外未肅拜被論外呈告人員,卽爲牌招,使之處置之地,何如?傳曰,允。
傳于黃爾章曰,今觀使臣狀啓,封典克完,其幸曷已?先來軍官譯官等三人,竝爲先加資。
備邊司薦望,平安兵使,尹五商·柳星樞·李順坤。
金致龍,以侍講院言啓曰,三明日孝寧殿朔祭,王世弟攝行時宮官,不可不備員,而兼輔德·兼弼善·兼司書未差,輔德朴乃貞,弼善金始㷜在外,將無以備員。未差之代,今日政,以在京無故人差出,仍卽牌招察任,新除授司書柳弼恒,亦爲一體牌招,在外人員上來遲速,有未可知,合有變通之道,令政院稟旨擧行,何如?傳曰,允。
又以成均館官員,以同知館事意啓曰,今三月初三日儒生課試,今月內無故日退行事,曾已啓達矣。大提學未差,限內不得爲之之意,敢啓。傳曰,知道。
黃爾章啓曰,因侍講院草記,孝寧殿朔祭王世弟攝行時宮官,不可不備員,輔德朴乃貞,弼善金始㷜在外,上來遲速,有未可知,合有變通之道,令本院稟旨擧行事,允下矣。輔德朴乃貞,弼善金始㷜,似當有變通,何以爲之?敢稟。傳曰,竝改差。
又啓曰,副校理尹淳在外,副修撰南一明陳疏未承批,副應敎李廷濟今已陞資,玉堂上下番,無推移入直之路。修撰鄭錫五牌招入直,其他闕員,今日政,以在京無故人差出,仍爲牌招入直,應敎李夏源,時在忠淸道忠州地,經筵入番事緊,斯速乘馹上來事,下諭,何如?傳曰,允。
以修撰鄭錫五,牌不進罷職傳旨,傳于趙景命曰,推考傳旨捧入。
金致龍,以吏曹言啓曰,今此光陵忌辰祭,獻官,工曹參議朴澄,豫差,行司果安相益啓下矣。安相益,則今日遭子婦喪,身旣犯染,事係應頉,朴澄,稱有身病,不爲進去,事體未安,下吏今方囚禁,而莫重祭享,今日當爲受香,獻官尙不待令,事極未安。朴澄宜有警責之道,從重推考,不得已行司果金益泰,改付標以入之意,敢啓。傳曰,知道。
吏批啓曰,新除授靈光郡守沈宅賢戶奴呈狀內,奴矣上典,素患吐血之症,一倍添劇,委身床席,轉側須人。以此病狀,旬月之內,斷無差復赴任之勢,斯速入啓處置云。所患如此,卽今春務方急,勢難待其差復,靈光郡守沈宅賢,依例罷黜,何如?傳曰,允。
吏批,判書李肇進,參判金一鏡各殿奉審進去,參議李眞儒進,右副承旨趙景命進。兵批,判書李光佐進,參判尹就商進,參議柳鳳徵進,參知申弼賢病,同副承旨黃爾章進。
吏批啓曰,新除授咸昌縣監嚴慶遇呈狀內,今年六十八歲,法不當赴任,卽爲入啓處置云。年限旣過,依例改差,何如?傳曰,允。
都目政事。以尹慶一爲司詹奉事,黃有牧爲禁府都事,李義鎭爲尙衣別提,權熻爲司畜別提,尹寯爲司宰主簿,申侃爲北部主簿,郭泰來爲軍器主簿,柳載和爲長興主簿,李德鄰爲安陰縣監,李以泰爲刑曹佐郞,李命稷爲司僕主簿,呂善長爲兵曹正郞,李太元爲兵曹佐郞,李震葉爲相禮,李春輝爲直講,尹惠敎爲兼司書,沈珙爲兼南學敎授,李夏源爲兼輔德,兪得基爲典設別檢,洪禹楷爲繕工監役,南鶴淸爲兼引儀,朴衍爲兼引儀,朴師濂爲兼引儀,黃懰爲順天府使,徐宗廈爲京畿都事,朴㻐爲監察,朴泰恒爲掌樂提調,金始煥爲司圃提調,李世柱爲典籍,具命奎爲典籍,李彦祥爲定平府使,李景說爲宗簿正,鄭錫三爲掌樂正,李濟爲司僕正,金沆爲司䆃主簿,吳守經爲司藝,李安世爲司圃別提,金廷潤爲兵曹佐郞,洪敍夏爲監察,尹盛績爲咸昌縣監,李泰和爲工曹佐郞,李義鎭爲司評,李廷濟爲戶曹參議,韓在恒爲左通禮,權德載爲直講,沈珙爲校理,李淰爲禁府都事,兪彦璞爲監察,趙泰萬爲內侍敎官,朴民秀爲內侍敎官,尹讜爲假引儀,洪禹哲爲假引儀,玄載鼎爲假引儀,李思周爲端川府使。睦天壽·韓澍·金冽單付典籍。姜必慶爲靈光郡守,閔昌基爲安岳郡守,趙昌成爲禮曹正郞,李聖時爲歸厚別提,崔會昌爲氷庫別提,宋元瑞爲禁府都事,尹尙衡爲繕工假監役,韓頤朝爲麒麟察訪,李匡世爲連源察訪,沈惟賢爲顯陵參奉,權和爲章陵參奉,李敬臣爲康陵參奉,尹世觀爲慶基殿參奉,李世規爲顯陵參奉,李震佐爲敬寧殿參奉,李眞佐爲永禧殿參奉,朴瑞爲濬源殿參奉,尹淵爲禧陵參奉,金殷重爲徽陵參奉,尹志爲敬陵參奉,韓師儉爲恭陵參奉,尹就履爲右通禮,李日新爲監察,鄭錫三爲輔德,鄭楷爲弼善,李基萬爲禮賓別提,卞燁爲引儀,車亮徵爲引儀,鄭壽崑爲禁府都事,李世成爲尙衣別提,沈命哲爲健元陵參奉,尹拊爲思陵參奉,崔雲龍爲禮曹佐郞,徐鳳翼爲典籍。韓澍單付養賢主簿,朴來羽單付奉常直長。軍資直長李思悌,司贍直長李坰相換。
以金潝爲內禁將,姜頊·趙倓·睦重衡爲宣傳官,韓日運爲都摠都事,李炫爲平南萬戶,李興雨爲晴川別將,金一成爲金烏山城別將,李守哲爲德津萬戶,金鈛爲寅火堡萬戶,李尙俊爲淸江萬戶,朴纘新爲江華中軍,尹五商爲平安兵使,李必耉爲都摠經歷,李世煥·李震亮爲都摠經歷,申弼周爲訓鍊判官,申翊夏爲訓鍊都正,朴溟羽爲兼司僕將,李行儉爲羽林將,全爵元·具文泌爲訓鍊主簿,李大齡爲方山萬戶,李昌壽·尹和鼎·崔命柱·李彦煥·具枝勳爲宣傳官,申益欽·李重輝爲武兼,李東秀爲昌洲僉使,蔡汝龜爲柔遠僉使,林象極爲洗馬,李眞望·李廷濟爲副護軍,韓宇錫·李重翊爲訓鍊僉正,鄭來徵爲訓鍊主簿,李潤爲武兼,高效元爲訓鍊主簿,許貞爲碧團僉使,金長萬·蔡泰雄爲部將,鄭必泰·林蕃·韓萬慶爲守門將,許賓爲武兼,權興駿爲訓鍊判官,李行儉爲副護軍,金俊弼爲山羊會萬戶,韓聖裔爲在德萬戶,金纘爲阿耳僉使,魚有琦爲都摠都事,張晳爲都摠都事,黃廷卨爲董關僉使,鄭斗一爲三田渡別將,李廷維爲楊花渡別將,柳慶全爲部將,閔思淵·趙儆爲內禁將,崔尙復爲四山監役,黃道昌·金相璧·朴敏道爲武兼,鄭履祥爲知事。權管秩,仁同尹得商,尙州浦朴雨善,甫老知李世赫,安原金萬昌,於汀灘洪啓道,乾川金幸得。
金致龍,以備邊司言啓曰,新除授慶尙監司兪命凝,方在星州任所矣。監司事體,雖與守令有異,自前以道內守令陞拜者,有除朝辭赴任之例,而卽今正當方農之節,夫馬之弊,亦不可不慮,使之除朝辭赴任之意,分付,何如?傳曰,允。
趙景命,以義禁府言啓曰,以本府議啓許源拿問事,允下矣。許源下去慶尙監營,時未上來云,依例發遣府書吏拿來,何如?傳曰,允。
金致龍,以司饔院官員,以都提調意啓曰,本院奉事趙榮祏,以葦魚監捉官,下去漁所矣。昨日政,移拜尙瑞直長,其代奉事鄭錫範,急速下送,以爲監捉之地,何如?傳曰,允。
又以司饔院官員,以都提調意啓曰,上年八月,因大臣及本院提調閔鎭遠陳達,晉州·昆陽白土掘取停罷,以除輸運之弊,依京人李慶夏陳告,掘取東西近郊白土,燔造磁器事定奪矣。到今春燔之節,李慶夏所得白土,燔造沙器,則色品麤惡,不合於御用,故下送李慶夏及當初看色次試燔之匠手,累次更燔,至六七釜,而色品終始不好,無異於常沙器,進上重事,事甚狼狽。此專由於李慶夏瞞告國家之致,李慶夏及匠人等,令攸司竝囚禁科罪,今年春燔,則不得已以前日晉州·昆陽等遺儲之土,依前燔造,前頭繼燔之資,則雖有些少弊端,晉州·昆陽之土,令本道依前規式,趁今年秋燔前,輸運上納事,急速知委,何如?傳曰,允。
兵批,承旨啓曰,新除授內禁衛將金潝,時無加資之命,何以爲之?敢稟。傳曰,加資。
金致龍啓曰,諸承旨來詣閤門外,有稟定事請對矣。傳曰,引見。
諸承旨請對入侍時,大臣竝命招事,榻前下敎。
諸承旨請對入侍時,上變人睦虎龍,爲先出付該府事,榻前定奪。
領議政趙泰耉·右議政崔錫恒,來詣賓廳啓曰,臣等承牌來詣賓廳,而聞上變人睦虎龍,有出付該府之命云。旣是上變,則卽當設鞫嚴問,禁府堂上及兩司左右捕盜大將,令政院依例牌招擧行,何如?傳曰,允。
趙景命啓曰,領議政趙泰耉,右議政崔錫恒命招,來詣賓廳,而領府事金宇杭,命招不進矣。傳曰,知道。
又啓曰,新除授校理沈珙牌招事,命下矣,今已夜深,待明朝出牌之意,敢啓。傳曰,知道。
又啓曰,罪人睦虎龍設鞫事,命下矣。處所何處爲之乎?敢稟。傳曰,內兵曹爲之。
又以鞫廳言啓曰,庭鞫事,命下矣。文學李時誼,兵曹正郞尹聖時·姜世胤,吏曹佐郞尹惠敎,司書柳弼恒,兵曹佐郞柳綏,竝問事郞廳差下,使之察任,何如?傳曰,允。
又以鞫廳言啓曰,庭鞫事,命下矣。上變人睦虎龍,今方囚禁,禁府使本府郞廳,率軍人上闕之意,敢啓。傳曰,知道。
又以鞫廳言啓曰,當此庭鞫之時,金吾郞廳,不可不備員,而卽今行公之員,只有二員,勢難推移。都目政,新除都事,卽令出肅,以爲參鞫之地,何如?傳曰,允。
又以義禁府言啓曰,今此庭鞫時,假都事五員,令該曹差出,何如?傳曰,允。
又以義禁府言啓曰,今此庭鞫罪人往來時,例有軍兵衛護之事,令訓鍊都監擧行,何如?傳曰,允。
以司諫金啓煥,牌不進罷職傳旨,傳于趙景命曰,推考傳旨捧入。
以掌令李鳳年,牌不進罷職傳旨,傳于黃爾章曰,推考傳旨捧入。
答吏曹參判金一鏡疏曰,省疏具悉。卿其勿辭,從速察職。疏辭見下
吏批啓曰,本曹參判金一鏡,疏批已下。都目大政,終不得備員,事體極涉未安。卽爲牌招,同參政事,何如?傳曰,允。
兵批啓曰,今此都目大政政官,不可不備員。新除授參判尹就商,卽爲牌招,同參政事,何如?傳曰,允。
獻納尹會啓曰,請前後合啓發論臺官遠竄,隨參諸人,削奪官爵。措辭見上請亟寢趙聖復發配之命,仍前設鞫,嚴刑究問。措辭見上請當該同知成均·大司成,竝命遠竄。措辭見上請前監司權削奪官爵,門外黜送。措辭見上請寢朴致遠等三人放送之命,仍令該府,嚴覈勘斷,新除授司憲府持平金弘錫,時在忠淸道公州地,請斯速乘馹上來事,下諭。司憲府執義徐命遇以,避辭見上,司諫金啓煥以避辭見上竝引嫌而退。儒臣疏斥,旣非公議,前疏未下,尤無可嫌,前啓隨參,不必深咎,一事三避,亦涉太過,請執義徐命遇,司諫金啓煥竝命出仕。答曰,勿煩。下諭事及處置事,依啓。
吏批啓曰,新除授成均館司成金礪呈狀內,所患痰火之症,挾感增劇,旬月之內,斷無起動之望,斯速入啓處置云。病狀如此,則不可强令察任,改差,何如?傳曰,允。
吏曹參判金一鏡疏曰,伏以臣,身非己有,許以殉國,竊慕古人竭股肱之力,效忠貞之節,夙宵一念,耿耿靡弛。向者困逼之辭,譏誚之語,蓋嘗有之,而臣每含忍耐過,輒蒙聖上前後開釋,批旨隆重,敦勉勤摯,時態俗樣,有不暇䘏,必復承命於屢召之後,伏想聖明,俯賜照燭。臣於今日,何苦自犯違傲,輕改已循之軌轍乎?其間誠有不獲已者存。顧臣情地,殊極抑塞,而獨聖明未之察也。噫,飛舞於兩楹之前,振刷於萬里之程者,持臣而議臣,臣雖欲强顔復進,其可得乎?宜以時快許遞解,俾臣得以優游,涵濡於大聖人至仁之澤,兼管諸務,罔敢隳廢,少效塵露之微者,是臣至願也。故昨陳辭疏,喉院阻却,而自闕下徑退,旋赴金吾之坐,秉燭乃返,夜漏已滴,禁鑰且下,而寮寀之間,至不相諒,忽騰政席之煩啓,遄降庚牌之敦召。噫,一日三牌,事體嚴重,臣雖頑鈍,安敢偃蹇?深巷半夜,騎從俱散,繞戶周章,未免坐違,不克進候威命於象魏之下,連宵自訟,擬伏嚴誅,聖度天大,不惟不罪,復辱恩召於僻陋之止,臣以首頓地,措躬靡所。玆敢隨詣九閽,瀝血哀籲,伏乞天地父母,特垂憐愍,容臣自劾,獲遂其情,亦願亟令攸司,治臣辜犯,以礪臣工,以肅朝綱,臣無任惶怖戰慄,祈懇隕越之至。批答見上
敎京畿觀察使兼兵馬水軍節度使巡察使開城府留守江華府留守趙泰億書。王若曰,畿甸爲國根本之地,觀察是古方岳之官。仗鈇鉞於十連,事權旣重,兼節制於兩府,責任尤隆。況此飢饉之頻仍,重以徭役之轉甚?衣冠月游之所在,供頓無時,郵傳星使之相望,責應甚浩。蓋膏肓凋瘵,擧八路而惟均,而殿屎顚連,在三輔而尤慘。雖秋賦之旣減,徵督尙多,顧春賑之方張,呴沫難繼。今須得通才偉器,可以救敗局殘碁。惟卿標望傾朝,文雅蓋世。在少日歷遍華顯,久矣處館閣之中,而平生過自沖謙,飄然有江海之志。島夷起敬,憑繪素而留形,嶺氓興思,詠棠茇而誦惠。日者延英之入對,慨然忠言之歷陳。危忱愛君,眷宗祧而流涕,苦心殉國,偕大相而效忠。屬時方更張,旁列位著,而卿獨斂避,力辭樞要。褒揚先朝四十八年之洪休,待卿波濤之筆,啓沃春宮朝晝夕講之勤學,藉卿羽翼之功。何巽牘復上於公車,而簡剡遽膺於藩臬。蓋廟意姑許優暇,曲遂辭內居外之心,方畿輔正屬凋殘,實難承流宣化之任。思欲得君之重,庶幾與我而治。玆授卿以京畿觀察使兼兵馬水軍節度使巡察使開城府留守江華府留守,卿其益勵素心,勉樹嘉績。綜事務如陶士行,毋以微瑣而或遺,律貪殘如蘇孺文,毋以親故而或貸。邑弊殆至於已痼,思所變通,民憂正急於洊飢,思所賙活。若其剖決之贍敏,固已著稱,至於黜陟之嚴明,自其能事。其餘稟斷,厥有典常。於戲,世道無可恃之形,卿其遠出,邦畿有將蹶之勢,予用是憂。休戚宜同於故家,思與共國,忠愛益篤於王室,毋圖便身。故玆敎示,想宜知悉。知製敎李廷濟製進
鞫廳啓曰,罪人所供如此,其所指告人鄭麟重·李器之·李喜之·金龍澤·洪義人·洪哲人·李天紀·白望·趙洽·沈尙吉·金省行·吳瑞鍾·柳慶裕,宦者張世相·出外內人二英等,發遣都事拿來,內人池姓尙宮烈伊,亦爲緊出,自外出付鞫廳,何如?傳曰,依啓。內人池姓·烈伊,身故已久矣。
申時,三月二十七日上御進修堂,諸承旨請對入侍時,左承旨金致龍。右副承旨趙景命,同副承旨黃爾章,假注書兪彦通,記事官張斗周·趙顯命入侍。金致龍進伏曰,有一妖惡之事,不可不登時入達,故臣等請對矣。有一人自稱上變,來呈一封書,而其人初到兵曹政廳,欲呈其書,自政廳,送于本院,而兵曹結束吏押來。其書面,書以上前開拆,故臣初不爲開見,渠自拆出以示之,語極凶慘矣。臣卽邀同僚詣政廳者來見之,旣是上變,則不可置之,故謹玆持入,自上下覽後,出付王獄,仍招大臣處置,何如?黃爾章曰,其書雖曰上變,而無賊人名字矣。致龍曰,只有渠名字,而無他人名字列書之事矣。中官,受其書納于上前,上手自披覽。致龍曰,其人爲先出付該府,而卽招大臣問之爲宜矣。爾章曰,妖惡之事,不可不急告于上前,故臣等持入,而大臣不可不知,故臣等一邊通報于大臣,一邊請對矣。致龍曰,大臣有召命而後,可以入來矣。景命曰,賊人姓名,雖不列書,而數行文字之間,語極凶慘,不可置之,其人爲先出付王獄,命招大臣處之,則事體得當矣。致龍曰,其人方拘留于內兵曹,卽爲出付該府乎?上曰,依爲之。致龍曰,大臣命招乎?上曰,唯。爾章曰,其書下覧後留置于內,大臣入來後,設鞫時,出給爲宜矣。景命曰,此非臣等還爲持出之書也。致龍曰,上變書,不可持出矣。景命曰,豈知人心世道之至於如此哉?爾章曰,觀其末終則可知,而其人極殊常矣。遂退出。
上在昌慶宮。停常參·經筵。
貞熹王后忌辰齋戒。
黃爾章啓曰,監察十三員內,五員未署經,朔祭夏享大祭及各處分排,無以推移。未署經監察,署前行公事,分付,何如?傳曰,允。
又以弘文館言啓曰,本館下番闕直,事體未安。副修撰鄭錫五元無引嫌之端,而從前除拜,終不應命,昨日又爲違牌,旣有只推之命,更爲牌招察任,何如?傳曰,允。
又以弘文館言啓曰,本館上番校理臣沈珙,以祔廟都監都廳,今日晝仕出去,而每每草記,事涉煩瀆。今後則除草記往來之意,敢啓。傳曰,知道。
又以義禁府言啓曰,假都事五員,旣已差出,而或有不足之慮,假都事十員,令該曹,又爲擇出,何如?傳曰,允。
以副修撰鄭錫五,牌不進罷職傳旨,傳于黃爾章曰,推考傳旨捧入。
以京畿監司狀啓,三月令薦新黃石首魚,限內不得封進,惶恐待罪事,傳于黃爾章曰,勿待罪事回諭。
黃爾章,以義禁府言啓曰,當此推鞫時,本府都事,不可不備員,出使參下都事南近明,閑官換差,何如?傳曰,允。
吏曹口傳政事,禁府都事南近明,典設別檢李景翼相換。
黃爾章,以問事郞廳,以鞫廳大臣意啓曰,問事郞廳文學李明誼,司書柳弼恒,兼司書尹惠敎,俱以春坊之官,當爲陪進於再明日王世弟朔祭攝行之時,竝改差,其代以司僕正李濟·李顯章,副司果鄭來周差下,使之卽速察任,而李顯章時無職名,令該曹,口傳付軍職,何如?傳曰,允。
又以問事郞廳,以鞫廳大臣意啓曰,問事郞廳,以李顯章差下矣。聞方在外,改差,以副司果尹游差下,使之卽速察任,何如?傳曰,允。
又以祔廟都監郞廳,以都提調意啓曰,都廳朴弼夢,以身病,屢度呈狀,無意察任,改差,其代以司僕寺正李濟差下,一房郞廳金翰運外任代,前縣令李世璉差下,三房郞廳李師尹外任代,前縣監曺夏章差下,使之察任,何如?傳曰,允。
上在昌慶宮。停常參·經筵。
貞熹王后忌辰。
黃爾章啓曰,明日常參·經筵,取稟。傳曰,停。
又啓曰,今日當爲持公事入侍,而庭鞫限畢間,頉稟。傳曰,知道。
又啓曰,備邊司郞廳,以大臣意來言,今日賓廳坐起日次,而庭鞫相値,不得來會云矣,敢啓。傳曰,知道。
又以祔廟都監郞廳,以都提調意啓曰,本都監郞廳前縣令李世璉,前縣監曺夏章,時無職名,令該曹,依例口傳付軍職,何如?傳曰,允。
又啓曰,領·右相,來詣閤門外,請對矣。傳曰,引見。
又啓曰,戶曹判書金演,吏曹判書李肇,禮曹判書李台佐,領·右相請對時,同爲入侍之意,敢啓。傳曰,知道。
備忘記,傳于黃爾章曰,長番內官金信弼,承傳色差下,政院知悉。
黃爾章,以問事郞廳,以鞫廳大臣意啓曰,庭鞫停罷,本府設鞫事,旣已榻前定奪,而本府推鞫,則問事郞廳,例以四員差下矣。郞廳六員中,司僕正李濟·兵曹正郞尹聖時減下之意,敢啓。傳曰,知道。
黃爾章啓曰,今此推鞫時,兩司不可不備員,而正言權頀,疏批未下,正言申弼誨被論,大司諫李師尙,司諫金啓煥,獻納尹會,俱爲呈辭,無行公之員,呈告人員,竝卽牌招,以爲推移進參之地,何如?傳曰,允。
又以弘文館言啓曰,本館上下番五員內,應敎李夏源在外,副校理尹淳今日肅謝後,謂有情勢,不爲入直,副修撰南一明,朝旣入來,旋又出去,副修撰鄭錫五,亦於今日出肅後,陳疏留院,仍卽出去。槪尹淳·南一明前日辭疏,俱未承批,不得循例牌招,下番闕直,已至多日,事極未安。令政院,稟旨變通,何如?傳曰,允。
又啓曰,因弘文館草記,下番闕直,已至多日,令本院,稟旨變通事,允下矣。政官所當牌招開政,差出闕員,而今已日暮,待明朝牌招開政,何如?傳曰,允。
兵曹口傳政事,以李世璉·曺夏章爲副司果。
以司諫金啓煥,牌不進罷職傳旨,傳于黃爾章曰,推考傳旨捧入。
黃爾章,以吏曹言啓曰,宗廟·永昭殿·敬寧殿·永徽殿夏享大祭初·亞獻官當品中,除老病在外公故外,實無推移之路。不得已初獻官以正二品,亞獻官以從二品,通融塡差,魂殿堂上及刑官,亦爲塡差以入之意,敢啓。傳曰,知道。
又啓曰,玉堂下番,今方闕直,而副修撰鄭錫五入來肅謝,仍爲陳疏出去。原疏,以國忌正日,留院,此與無端徑出有異,雖不得直捧禁推傳旨,不可無警責之道,推考,何如?傳曰,允。
領·右相請對入侍時,庭鞫移設本府事,榻前下敎。
領·右相請對入侍時,禁府假都事武兼李時擢汰去,羅將令攸司囚禁科罪事,榻前下敎。
領·右相請對入侍時,絶島圍籬安置罪人李健命押去都事,勿往灣上,到松都近處押去事,榻前下敎。
鞫廳啓曰,今觀各人等招辭,則皆與告者指告之言,一一相反。其中白望,又稱以告者,亦曾有凶悖不道之言,吾亦上變云。若眞有是言,則何不直告於其時,到今被逮之後,始爲出口乎?其嫉怨告者,欲爲互相立隻,死中求生之計者,其爲情狀,誠極痛駭,而凶言旣發於其口,則不可不更爲覈問,且諸罪人原辭中,亦不無憑問之端,以此發爲問目,更推於告者,而諸罪人等,亦不無更問之端,竝爲更推後,稟處,何如?傳曰,允。
辰時,三月二十九日,上御進修堂。領·右相請對入侍時,領議政趙泰耉,右議政崔錫恒,戶曹判書金演,吏曹判書李肇,禮曹判書李台佐,右副承旨趙景命,假注書兪彦通,記事官張斗周·趙顯命入侍。趙泰耉進伏曰,日氣不適,聖體若何?上曰,無事矣。泰耉又曰,大妃殿氣候,近來,何如?上曰,一樣矣。泰耉又曰,生脈散停止事,命下,而自前暑月,則每每進御,間間劑入似宜矣。上曰,唯。泰耉又曰,自上湯丸兩劑,連爲進御乎?上曰,唯。泰耉又曰,臣等以五日湯藥一入之時,仍爲入診事定奪矣。其後五日,臣適有故,不得入參,又其後五日,以宗廟奉審相値,又不得入診,不能詳知聖候之如何,極用憂鬰。連日藥物進御之後,症候有差勝之勢乎?上曰,然矣。泰耉又曰,奏請使先來,過時不來,極以爲慮矣。今幸無事還來,封典克完,實爲宗社之大慶也。崔錫恒曰,聞彼中初不無異議,而皇帝以特恩準許云,實是宗社臣民之幸也。泰耉曰,凡有奏請,彼人本無初頭順從之事,今以皇帝特旨準請云,誠爲大幸。又所啓,昨以回來使臣押去配所事,發遣都事,而封典克完,實爲大慶,歸纔渡江,卽爲拿去,有駭彼人之聽聞。都事毋至灣上,留對於中路,押去配所事,分付,何如?上曰,依爲之。錫恒曰,今此封典之準請,雖出於皇帝之特旨,而使臣周旋之力居多云,宗社臣民之慶,何可盡達?都事使之留待於松都·長湍等地,待其來押去,似好矣。上曰,唯。泰耉所啓,人妖物怪,何代無之,而今日上變事,尤爲妖惡。當初變書,無非不忍聞之說,故亟請設鞫矣,捧招之後,聞其所言,皆庚子年間旣往之事也。其時陰凶綢繆之狀,今乃發口,此皆不道之事,所關非細。固當嚴覈正法,而昨伏聞王世弟,以其招辭中末端兩件事,有不安之端,引接宮官,至有欲爲陳疏之敎,宮官反復陳達,幸得還寢矣。今聞自春宮,不捧朝臣肅拜單子云,此乃極難安而然也。古有無究渠獄之事。今此獄辭中下款事,元非大段,此一款,則置之勿問,何如?錫恒曰,初聞其說,極爲驚痛,其在昭雪之道,不可不一問,故有所推問矣。似聞春宮,以此不安,至有陳疏之意,又聞不捧肅單云,驚惶之忱,何可盡達?今此請對,專爲此也。自上必須召致臥內,多般開諭,盡其慰安之道,俾無難安之端,此實臣等區區之至願也。泰耉曰,東宮旣有不安之端,自上各別慰安之意,特爲下敎,而臣亦退出後,卽當進詣東宮,陳達慰勉之意,如向日之爲矣。上曰,唯。錫恒曰,一種陰邪之輩,敢藉不敢言之地,有此妖惡之說。此後則語涉東宮者,勿爲登諸文案,宜矣。上曰,唯。泰耉所啓,金一鏡,以獄官參坐矣,以意外凶言,出外待命。文案旣已入內,而人心極惡,乃以犯上不道之言,肆然發說如此,極可驚駭矣。錫恒曰,凶悖不道之說,旣是問目之外,則其在常規,所當不錄,而渠旣發生,亦不可掩置,終至書入矣。蓋聞白望之爲此言,以渠囚在禁府時,金一鏡爲本府堂上,治之頗峻,故以此含嫌,做出無倫不道之言,必欲擠陷,此而置之,則前頭將無以設鞫矣。敦召勉出,使之行公,而後少振國綱矣。泰耉曰,此雖罪人招辭,而乃是問目之外也。蓋睦虎龍,旣告白望,白望亦告虎龍,被告之人,嫉怨告者,有若互對報復者然,其習誠可駭痛,而白望末端之言,極爲凶悖。人臣旣聞此言,道理不敢參聞,故卽出闕外待命矣。錫恒曰,今已開陳,更無難安之端,使之卽入參鞫,似無不可矣。泰耉曰,以國體言之,使之卽入可矣,而以私義言之,似不欲卽入矣。錫恒曰,私義則然,而自上敦勉,則何敢不入乎?泰耉所啓,今此獄事,更推爲請,而元非時急之獄,庭鞫之擧,體段過重,移下本府推鞫,何如?上曰,依爲之。泰耉所啓,小臣情迹難安,而以都監及參院事,强病出仕矣。頃者左尹金興慶之疏,又擧黃一夏疏而爲言,臣於此,益增難安之端矣。一夏疏辭,聖上旣已照燭,今不敢更提而陳嫌,人言之來,烏得自安乎?昨過奉審之後,又値此獄,不敢言私,冒沒行公,尤增慙愧之至,乞遞本職。上曰,安心行公。金演所啓,臣伏聞春宮,有不安之端,至有欲爲陳疏之敎云,不勝驚惶,欲陳慰安之道,敢來請對矣。頃者春宮以賊宦事,有所不安,臣民之餘悸未已,又有此事,其爲驚惶,當如何哉?自上卽爲召致春宮於臥內,以盡勉諭慰安之道,則實爲宗社之大幸矣。李台佐所啓,鞫廳事嚴秘,臣不得聞知,而伏聞春宮下令,有兩件事,爲余累名,有所不安,欲爲陳疏之敎,至於朝臣肅拜單子,不令捧入云,臣不勝驚遑之至。春宮爲宗社臣民之託,而今有如此不安之端,其爲驚殞,當復如何?今宜除置他事,惟以慰安春宮,爲第一道理。自上,必須各別軫念勉諭,俾無一毫不安底意,實爲宗社之幸,區區所懷,敢此仰達。李肇所啓,臣亦伏聞春宮,引接宮僚,下令以不安之意,至於欲爲陳疏,不勝驚惶,來詣闕門,又伏聞朝臣肅拜單子,自春宮不許捧入,此又甚不自安之意也。臣恐殿下或未聞知,而自上當有慰安之道,故敢此請對仰達矣。鞫獄事情,臣未聞知,而大臣以已出之說,勿爲究問,此後語涉春宮者,勿爲登奏,陳白蒙許,自上慰安之意,至□□□事,各別留意焉。台佐曰,大臣□□□涉春宮,勿爲究問之意,仰達矣。妖惡之人,謂□□□招此□則問目辭緣之外,勿爲書入,恐爲得宜矣。演曰,□□□陳疏辭位之事乎?自上不□□事甚□□□下諭于春宮,又爲急遣師及賓客,慰諭爲宜矣。趙景命所啓,臣以該房承旨,連參鞫廳矣。昨者出外內人二英捉來□假都事武兼李時擢出送,而或慮□□,以出外內人二英□矣,假都事不能詳見所書,至有差備門外喧擾之聲云。其爲不□之狀,誠甚可駭。武兼李時擢,□□□令攸司囚禁科罪,何如?上曰,依爲之。諸臣以次退出。
上在昌慶宮。停常參·經筵。
卯時辰時,有霧氣。申時,日暈。
王世弟孝寧殿祭罷後,政院·玉堂單子問安。答曰,罔極。大妃殿·大殿·中宮殿·嬪宮,政院·玉堂單子問安。答曰,罔極。大殿,朝廷二品以上·六曹單子問安。答曰,罔極。大妃殿·中宮殿,朝廷二品以上·六曹單子問安。答曰,罔極。大妃殿·中宮殿,藥房口傳問安。答曰,罔極。
藥房提調韓配夏,同副承旨黃爾章啓曰,節屆維夏,殷奠又過,仰惟孝思當復罔極。伏未審此時,聖體若何,大妃殿氣候,亦復何如?王世弟冒夜將事之際,攝候亦何如?臣等區區憂慮,敢來問安。答曰,節序易邁,殷奠又過,益切罔極。慈殿氣候一樣,而予則無事,世弟氣候,亦爲無事矣。
黃爾章啓曰,明日常參·經筵,取稟。傳曰,停。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,都摠管姜鋧,以實錄廳堂上,本廳坐起,晝仕進去之意,敢啓。傳曰,知道。
金致龍啓曰,持公事入侍,庭鞫限畢間頉稟矣。今則移設本府,今日持公事入侍爲之乎?敢稟。傳曰,持公事入侍。
又啓曰,上番兼春秋張斗周,預備兼春秋李基聖,俱有身病,勢難察任,兼春秋今姑減下,其代令該曹,今日政差出,何如?傳曰,允。
有政。吏批,判書李肇受由,參判金一鏡金吾待命,參議李眞儒進,左承旨金致龍進。兵批,判書李光佐受由,參判尹就商病,參議柳鳳徵病,參知申弼賢進,左承旨金致龍進。
吏批啓曰,判書李肇呈辭受由,參判金一鏡待命金吾門外,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避及外任竝擬,何如?傳曰,允。
以尹㝚爲修撰,沈宗賢爲永柔縣令,柳萬重爲茂長縣監。李泰和·李太元·金岱單付兼春秋。永徽殿參奉金東鼎,敦寧參奉李邦鎭相換。
兵批,承旨啓曰,判書呈辭受由,又無送西,無政事之意,敢啓。傳曰,知道。
傳于黃爾章曰,吏曹參判金一鏡,勿待命事,分付。
黃爾章啓曰,卽者議政府吏房錄事來言,今日推鞫時,因罪人白望侵及之語,領議政趙泰耉,右議政崔錫恒,待命於金吾門外。係是大臣去就,敢啓。傳曰,勿待命事,史官傳諭。
鞫廳承旨啓曰,臣昨奉密匣,來詣鞫廳,諸罪人等達夜更推矣。今日罪人白望取招時,許多荒亂不成說之語,皆是問目之外,朝臣名字,亦多擧論,而至擧按獄兩大臣,加之以不忍聞之說,兩大臣卽爲迸出金吾門外,今方待命。此不過白望,欲爲死中求生,沮敗獄事之計。初招時,旣逐金吾堂上金一鏡,又爲侵逼判義禁,及今更招,又有此竝逐兩大臣之計,欲令諸堂皆空,鞫獄中轍,其爲情節,尤極凶巧。臣則旣奉密匣,所招文書,未及修整,故不得還詣闕中,姑爲仍留,而按獄大臣,竝爲胥命,莫重鞫坐,遽至停罷,此實前古所未有之變。亟賜處分,以爲速完鞫事之意,敢啓。傳曰,知道。所遭凶言,不必過自引嫌,安心參鞫事,遣史官傳諭。
又啓曰,纔因臣啓稟,有兩大臣不必過嫌安心參鞫之命矣。臣仍留鞫廳,以待開坐,而大臣一向引伏,不敢應命。莫重鞫坐,因此停轍,其在事例,殊極可慮。臣奉命出來,未承姑罷之敎,則有不敢徑還,旣不開坐,則奉王命經宿外司,事體亦不當,何以爲之?敢稟。傳曰,姑罷。
記事官尹光益書啓,臣承命卽往于議政府領議政趙泰耉,右議政崔錫恒金吾門外待命處,傳宣聖旨,則以爲,臣等承命按鞫之際,忽遭罪囚罔極之橫誣,此實三百年來所未有之變怪。人臣聞此,何敢一日偃息於覆載之間耶?走伏金吾門外,以竢處分,伏蒙卽遣史官,敎以勿待命,臣等心墜膽悸之餘,感泣靡容,而顧此所遭,實非尋常胥命之比,雖承恩旨,不敢晏然退歸,只自伏地惶隕云矣,敢啓。傳曰,知道。
記事官趙顯命書啓,臣承命卽往于議政府領議政趙泰耉,右議政崔錫恒所住處,傳宣聖旨則以爲,臣等遭此非常罔極之誣,迸出胥命於獄門之外,雖承勿待命之敎,而不敢晏然退歸,敢陳惶隕俟罪之意於史官之回矣,日月之明,俯燭幽隱,復辱近侍,開釋備至,至以所遭兇言,不必過自引嫌,安心參鞫爲敎。臣等不勝惶隕感激,涕血交迸,謹當以短箚,更暴危悃云矣,敢啓。傳曰,知道。
黃爾章以備邊司言啓曰,平安兵使元徽,在任卒逝矣。係是二品實職,喪柩上來時,依例擔軍題給之意,分付所經各道,何如?傳曰,允。
又以兵曹言啓曰,去三月朔各廳堂下武臣等試射,當爲設行,而連因有故,未及擧行,今已踰月,不得爲之之意,敢啓。傳曰,知道。
又以弘文館言啓曰,本館下番闕直,事體未安。新除授修撰尹㝚,卽爲牌招察任,何如?傳曰,允。
又啓曰,因弘文館草記,修撰尹㝚牌招事,允下矣。今已夜深,待明朝出牌之意,敢啓。傳曰,知道。
又以侍講院言啓曰,本院新除授兼輔德李夏源,時在忠淸道忠州地。書筵入番事緊,斯速乘馹上來事,下諭,何如?傳曰,允。
金致龍,以戶曹言啓曰,本曹所管咸鏡道高原水洞銀店,去癸巳年分,道臣限十年請得,以補軍需事,狀達蒙允,而今年則旣已限滿,故本曹方欲入啓還屬之際,守禦廳諉以鉛店,依本道例,限十年屬之本廳,採鉛鑄丸之意,草記允下矣。此店,本非産鉛之處,乃是銀店,當初限十年許給本道者,蓋出於事勢之不得已。近來本曹,屢經大役,各樣經費,蕩竭無餘,而卽今祔廟三都監許多需用,無路責應之中,又有勅奇,凡百勅需,專以銀貨,預爲措置,銀貨之用道,有倍常年,而庫儲枵然,萬無着手處,本曹形勢,十分渴急。高原水洞銀店,勿爲許給於守禦廳,依前還屬本曹,捧其稅納,以補需用宜當。以此,分付守禦廳及本道,何如?傳曰,允。
答執義徐命遇,獻納尹會疏曰,省疏具悉。爾等俱無所嫌,勿辭察職。疏辭見下
答領議政趙泰耉,右議政崔錫恒聯名箚曰,省箚具悉卿懇。兇人侵攻之言,不足深嫌,卿其安心勿辭,速出參鞫,以副至望。仍傳曰,遣史官傳諭。箚辭見下
諸承旨持公事入侍時,右承旨金始慶,左副承旨李宜晩改差事,榻前下敎。
領議政趙泰耉,右議政崔錫恒箚曰,伏以,臣等所遭罔極之情,備陳於兩度書啓之中矣。天地之大,無物不容,日月之明,無微不燭,開釋之敎,備盡無餘,伏地稽謝,感淚沾襟。當此鞫獄遽撤,按治無人,旣承昭晣之恩旨,則在臣等分義事體,不宜他顧,而第此兇言,實是人臣所不敢聞者,思之至今,骨驚心寒。何敢以死囚求生之言,爲不足深嫌,晏然承命,復按此獄乎?伏乞聖明,俯賜諒察,亟命遞改臣等之職,改卜賢德,速完鞫事,不勝萬幸。取進止。批答見上
執義徐命遇,獻納尹會疏曰,伏以臣等,連以鞫獄參坐矣。今朝罪人更推之際,罪人白望,不對問目之辭,橫吐題外之說,而轉輾所言,益加兇慘,至以不忍聞之說,加之於按獄之兩大臣,視諸初招,不啻倍萬,聞其言者,孰不驚心喪魄也?毋論其言之悖妄,旣出賊口,有不可坐按,兩大臣卽出府門外胥命矣。噫,自古亂賊,何代無之,而未有如此賊之陰兇巧惡者也。渠初以陸獄最緊之囚,又出於虎龍上變之初招,以此以彼,俱爲緊賊,而及其初供,多發不問無根之說,先逐其必欲明覈之金一鏡,乃於再招之時,又生沮敗鞫事之計,無端卒擧按獄之兩大臣,其他金吾之首堂,滿朝之卿宰,亦多侵逼。疑亂之說,罔有紀極,使不得安其位而按其獄,以爲沮撓延拖之計,其爲情節,萬萬絶痛。大抵虎龍·白望輩,皆以幺麽賤漢,所業不過堪輿,所任不過道掌,而及其上變推招之時,敢生死中求生之計,憑藉不敢言之地,虎龍引白望,白望擧虎龍,兩相作隻,隱然有和應之態,槪其意以爲,禁堂殆空,大臣見逐,則按治無人,獄情自解,乃以無據不測之說,按獄諸臣,次第逐去,此實前古所未有之變,豈不痛哉?臣等參鞫屢日,目見其奸情慝狀,尤不勝駭憤之至。一自賊漢設計搆陷之後,大臣引入,獄官皆散,莫重鞫事,因此停轍,其於獄事何,其於國體何?言念至此,不覺寒心。卽今兩大臣,方在縮伏待罪之中,喉司入侍,旣已面陳,參鞫承宣,亦爲啓稟,而汔無快賜處分,一任鞫坐之遷就,臣等竊不勝悶鬱也。大臣雖承勿待罪之命,一向泯伏,無意更當獄事,尤不可不別樣敦勉速出者也。伏乞聖明,嚴賜處分,勉出大臣,俾卽按治,無有稽滯,不勝幸甚。臣等無任屛營祈懇之至。批答見上
午時,四月初一日上御進修堂。諸承旨持公事入侍時,左承旨金致龍,同副承旨黃爾章,假注書兪彦通,記事官張斗周·趙顯命入侍。黃爾章所啓,鞫廳承旨草記,纔已入啓,而伏見本院啓辭批答,以勿待命爲敎,可知聖明之洞燭矣,其爲喜幸,何可盡達?末世奸宄之徒,多有妖惡之事。此罪人,干連於李弘述事,囚在禁府,情狀絶痛,金一鏡別樣鉤覈,故含毒次骨,敢生逐去之計,乃發凶悖之言,言雖無據,旣是罪人招辭,則不敢仍在,迸出闕外待命,以此又生逐去大臣之計,世間豈有如此之事乎?此罪人若不各別嚴治,則後弊難杜,而國不爲國矣。勿待命之敎,臣等不勝欽歎,而第大臣所遭非常,猝難應命按獄,自上更爲各別軫念,敦勉開釋,然後獄事究竟,而國體自尊矣。致龍曰,刑房承旨草記下覽,則可以洞察,而按獄大臣,爲罪人所逐,則將來國家,何以按治罪人乎?自上更加敦勉,有卽出按治之敎然後,可完獄事矣。若因此引嫌,不得按治,由渠輩而成獄,由渠輩而中轍,則國綱不振,而國不爲國矣。爾章曰,罪囚之中,此人尤爲陰兇,乃生逐去按治諸臣之計,如此則誰復有奉命按獄者乎?致龍曰,雖有勿待命之敎,而如此罪囚,必下嚴旨,使之按治然後,可以奉行矣。又曰,鞫廳承旨草記,未奉批答,其已下鍳乎?玆事甚急,故入侍前先爲入達矣。爾章曰,大凡重囚,死中求生,無所不至,而逐去獄官,使不得按治者,情狀尤爲絶痛矣。致龍以公事達曰,此公事,當循例判付,踏啓字而已者也。仍讀刑曹單子,以國忌決等不得事,爾章讀吏曹啓目,穩城府使崔鎭樞,晉州牧使申世雄,除朝辭赴任事。致龍讀戶曹啓目,各司錢穀摘奸無事事。爾章讀禮曹啓目,柳錫謙立後事,致龍讀江華留守狀啓,文殊山城軍餉米劃給事,備邊司回啓,陳久米參酌劃給事。爾章讀禮曹啓目,平安監司狀啓,據寧邊聖廟修改,江界聖廟移建事。致龍讀兵曹啓目,巡將李泳等減下事。爾章讀禮曹啓目,木手劉文善上言,冀蒙加資事勿施事。致龍讀掌隷院單子,以國忌決等不得事。爾章讀漢城府單子,以國忌決等不得事。又讀禮曹啓目,陵守護軍物故,老除有頉,本望報閑丁依例充定事。致龍讀備邊司啓目,貢物主人張漢弼上言粘連,排設等物,令各其衙門進排事。爾章讀京畿監司狀啓,飢民賑資,賑廳已寢穀,依前劃給,或江都米中從優劃給事。致龍讀江華留守狀啓,大司憲鄭齊斗上疏上送事。以上竝踏啓字。致龍讀大司憲鄭齊斗上疏。爾章讀副修撰鄭錫五上疏,致龍所啓,臣於本院事,欲有所仰達矣。本院事,各有所掌,多事之時,雖備員,亦有苟簡之患。卽今右承旨金始慶,左副承旨李宜晩,皆陳疏未承批,故不得行公久矣。間或牌招,而終不應命,蓋以情勢難安而然也。其在體下之道,不可一向强迫,宜有變通之道,且夏享大祭迫近,承旨不可不備員,都承旨則非久當入來,而兩承旨如是撕捱,何以爲之?上曰,遞差。致龍曰,竝爲遞差乎?上曰,唯。致龍曰,遞差之代,差出後,卽爲牌招察任,何如?上曰,唯。致龍曰,鞫廳事,不知所以擧行,何以爲之乎?必有下敎,使之擧行,可矣。上曰,唯。爾章曰,推鞫仍爲之乎?上曰,唯。爾章曰,刑房承旨草記,必有批答然後,可以擧行矣。遂退出。
上在昌慶宮。停常參·經筵。
自昧爽至辰時,有霧氣。申時酉時,日暈。
下直,寧海府使洪尙寅,漣川縣監成義錫。
金始煥啓曰,明日常參·經筵,取稟。傳曰,停。
又啓曰吏曹郞廳來言,承旨有闕,政事,何以爲之?取稟。傳曰,明日爲之。
黃爾章啓曰,鞫獄因兩大臣引入,昨今連未開坐,事體極爲未安。大臣之所被誣衊,聖鑑旣已洞燭,前後敦勉,不啻丁寧,則實無一分難安之端,而一向引嫌,無意應命,致令莫重鞫獄,遷就至此。其在國體,決不可一任延拖,以中其凶賊誣逐沮敗之計,請領議政趙泰耉,右議政崔錫恒命招,何如?傳曰,允。
又以祔廟都監郞廳,以都提調意啓曰,三都監今日始役,各房郞廳監造官,分房別單書入,而今日爲始,監造官一員,依前例輪回直宿之意,敢啓。傳曰,知道。
以修撰尹㝚,牌不進罷職傳旨,傳于黃爾章曰,推考傳旨捧入。
黃爾章啓曰,領議政趙泰耉,右議政崔錫恒,承牌來詣賓廳請對矣。傳曰,引見。
又啓曰,領議政趙泰耉,右議政崔錫恒,承牌來詣賓廳,纔已請對矣,卽者司直申銋,陳疏到院,以鞫廳事,多有侵斥大臣之語,故不敢晏然入對,還爲出去,敢啓。傳曰,知道。
又啓曰,大司諫李師尙,來詣請對矣。傳曰,引見。
又啓曰,卽者校理沈珙,陳疏徑出,所當直捧禁推傳旨,而觀其疏語,司直申銋疏中,有侵斥三司之語,以此引嫌。此與無端徑出有異,推考警責,仍卽牌招入直,何如?傳曰,允。
以校理沈珙,牌不進罷職傳旨,傳于金致龍曰,推考傳旨捧入。
黃爾章,以備邊司言啓曰,近來外方官屬之締結賊徒,恣意作賊之弊,比比有之,事之痛惋,莫此爲甚。卽接安東討捕使閔昌基報狀,則奉化官屬,入於明火徒黨,情迹敗露,同黨之招,狼藉難掩,發遣軍官,秘關捉來,則本倅,反囚軍官,多般容護,累度移文,終不起送,至於官屬輩,行賂現發之後,終不動念,已極可駭。本司以卽爲起送之意,嚴題於前日報狀中矣,本縣,不但不卽擧行,乃反飾辭報巡營,至有行査之擧,揆以事體,尤極駭然。此而置之,則官屬之入於賊黨者,討捕使無以推治。後弊所關,不可無懲礪之道,奉化縣監李泰祥先罷後推,何如?傳曰,允。
趙景命,以禁衛營言啓曰,本營哨官,以前哨官李雲佐啓下矣。卽接雲佐呈狀,渠之名字竝姓,連讀則有所未安,曾已呈吏曹改以彦佐啓下云。原單子中,改付標以入之意,敢啓。傳曰,知道。
黃爾章,以兵曹言啓曰,各廳堂下武臣等能麽兒試講時,武臣兼宣傳官金泓·李炫,二次無緣不進,都摠府經歷成殷錫,一次不進陣,一次不通。竝依例推考警責,何如?傳曰,允。
答判義禁沈檀疏曰,省疏具悉。侵辱之言,不必深嫌,卿其勿辭,從速行公。疏辭見下
判義禁沈檀疏曰,伏以臣,年衰病痼,本無供劇之望,而國有變故,義不敢言私,連日鞫坐,忍死隨參矣。卽者罪人之招,遍侵大臣諸臣,語極兇慘,此實前古所未有之變也。其所以構誣廷臣,疑亂獄情之計,萬萬痛惋,而侵辱之言,亦及於臣,臣何敢自安於按獄之任哉?目今大臣,方胥命金吾門外,臣於此,尤不可獨爲晏然。且臣四晝夜處冷之餘,筋力殆盡,舊症新恙,一時交劇,旬月之內,斷無復起之路。伏乞聖明,俯諒臣情病,亟遞金吾兼任,回換可堪之人,以便公私,千萬幸甚。臣無任屛營祈懇之至。批答見上
初昏,四月初二日上御進修堂。大司諫李師尙,請對入侍時,大司諫李師尙,同副承旨黃爾章,假注書兪彦通,記事官金岱·趙顯命入侍。李師尙所啓,臣於司直申銋之事,不勝萬萬駭痛,敢來請對矣。銋疏旣有侵斥三司之語,以體例言之。臣當引避之不暇,而鞫獄中轍,事關宗社,何暇顧恤私義,不爲登時入對乎?睦虎龍,以凶黨之謀害聖躬上變,而罪囚白望,敢生緩死之計,乃以凶悖無倫之言,誣逐按獄諸臣,陰兇情節,昭不可掩。爲今日殿下之臣者,所當抹血飮泣,汲汲請討,而銋敢生沮敗鞫事之計,情狀誠爲絶痛,臣當以啓辭繼陳矣。啓辭曰,倫綱斁絶,亂賊橫恣,謀弒君父之逆,遽出於權凶之門墻。按治窮覈,快正王法,少洩神人之憤,此固頃刻不可緩者,而爲今日殿下之臣子者,苟知北面之義,惟當腐心切齒,必以食肉寢皮爲期,而乃者司直申銋,投進一疏,片言半辭,略無驚動於謀弒之凶逆,乃以被告逆囚之驅逐獄官,緩獄延死之亂供,欲爲擠陷朝紳,沮敗鞫事之計。噫,凶徒逆黨,莫非渠之黨與,則惟恐端緖之畢露,欲緩市朝之顯戮者,計無所不至,陰藉賊供,力沮大獄,欲絶按治之路,顯有和應之跡,上自大臣,下至三司,一筆句斷,意在迫逐,必欲空國乃已。苟究其情,便一白望。其忘君父黨惡逆之罪,不可不嚴加懲討,請行司直申銋,減死絶島,圍籬安置。黃爾章曰,兩大臣承牌詣闕請對時,申銋之疏到院,觀其措語,語意危險,無非沮敗獄事之計。臣初欲還給,而旣是重臣之疏,則彼必以壅蔽爲言,故不得已捧入矣。銋之罪狀,諫長旣已備達,臣不必疊床,而諫長所達,忠憤所激,節節皆是,必賜允從然後,國體乃尊矣。師尙曰,此乃宗社所關,如此之類,若加容貸,則此後凡干重獄,按治無人,凶逆之徒,不得發告。正法玆事,一國臣民,孰不痛迫切齒乎?此不可一日容貸,若未蒙允,則臣當牽裾折檻,不敢退去矣。又曰,虎龍之言白望輩謀逆節次,盡爲發告,狼藉無餘,爲臣子而略不驚動,反助白望之凶計,投進一疏,欲爲盡逐大臣諸臣,如此人臣,豈可使一日偃息於輦轂之下哉?上曰,依啓。師尙曰,小臣又有所懷矣。今此討逆,一時爲急,宗社安危,在於呼吸,而大臣諸臣,多出於逆囚之亂辭。若以凶黨之沮戲,不能擔當,則鞫獄之了當無日,令政院,卽爲命招按治,而設有如許沮敗之事,一切勿爲引嫌,且繼此投疏緩獄者,律以護逆之罪,則在國體,誠爲得宜,以此申勅,何如?爾章曰,此言亦是矣。此路一開,妖惡之輩,每爲驅逐獄官之計,治獄無人,完獄無時矣。此後復有如此之事,勿令引嫌,仍使奉命治獄然後,奸兇可以懲戢矣。師尙曰,近來國法不嚴,如銋之徒出矣,必須防微杜漸然後,可以懲凶黨而尊國體矣。且鞫獄事目,參鞫諸臣之外,外人不敢與知,如非其黨類,何敢有沮戲之計哉?如此者,必用護逆之律,然後奸凶可以畏戢,今臣所達,皆爲國家深長慮也。爾章曰,此獄究竟未易,今方拿來者亦多,安知更無如白望者乎?若復有如此之事,而每每引避,則延拖時月,究竟無期。諫長所達,必賜允許,使獄事速完,國體尊重爲宜矣。師尙所啓,請前後合啓,發論臺官遠竄,連啓隨參諸人,削奪官爵。措辭見上又所啓,請亟寢趙聖復發配之命,仍前設鞫,嚴刑究問。措辭見上又所啓,請當該同知成均·大司成,竝命遠竄。措辭見上又所啓,請前監司權削奪官爵,門外黜送。措辭見上又所啓,請寢朴致遠等三人放送之命,仍令該府,嚴覈勘斷。措辭見上上曰,勿煩。遂退出。
上在昌慶宮。停常參·經筵。
藥房提調韓配夏,同副承旨黃爾章啓曰,日氣不適,朝晝異候,伏不審此時,聖體若何,大妃殿氣候,亦復何如?防風通聖散,已盡於昨日,五貼又當製入矣。今日,是入診日次,臣等率諸醫入診,詳察宜當,區區憂慮,敢來問安,竝此仰稟。答曰,知道。慈殿氣候一樣,而予則無事,勿爲入診。
大妃殿·中宮殿,藥房口傳問安。答曰,知道。
吏曹判書李肇,兵曹判書李光佐,三度呈辭,傳于趙景命曰,還出給。
黃爾章啓曰,明日視事,當爲取稟,而玉堂上下番俱空,姑待備員間頉稟之意,敢啓。答曰,知道。
趙景命啓曰,兩司多官,近甚不齊,守令署經,一日爲急,闕啓累日,亦爲不當,其在事體,殊甚未安。掌令李鳳年·愼惟益,獻納尹會及新除授司諫李濟,竝卽牌招察任,何如?傳曰,允。
金致龍啓曰,僚員不齊,出納之苟簡,未有甚於近日。承旨有闕之代,今日政,以在京無故人差出,仍卽牌招察任,何如?傳曰,允。
朴熙晉啓曰,今日,持公事入侍日次,而僚員不齊,時無公事,頉稟。傳曰,知道。
有政。吏批,判書李肇受由未出仕,參判金一鏡陳疏未承批,參議李眞儒進,右副承旨趙景命進。兵批,判書李光佐呈辭,參判尹就商病,參議柳鳳徵病,參知申弼賢進,同副承旨黃爾章進。吏批啓曰,判書李肇受由未出仕,參判金一鏡陳疏未承批,小臣獨政未安,何以爲之?敢稟。傳曰,只出緊任。
又啓曰,頃日政,茂長縣監,柳萬重備擬受點矣。今聞萬重,前任龍岡縣令時,有越等云。旣有越等,不可仍令赴任,改差,何如?傳曰,允。
又啓曰,新除授寧越府使尹鳳朝戶奴呈狀內,奴矣上典痰火之症,已成痼疾,又自四五日前,重添寒疾,無望起動,斯速入啓處置云。本府累月曠官之餘,不可等待其差復,寧越府使尹鳳朝,依例罷黜,何如?傳曰,允。
南就明·朴熙晉爲承旨,李濟爲司諫,朴師漢爲奉化縣監,趙文普爲司評,柳升鉉單付養賢庫直長,李宜晩·金啓煥·洪萬宗·李時粲·金埁·安禹錫·李彦馪單付副護軍,金始慶單付副司直,金礪·魚景亮單付司果,李必範單付副司正。
以左承旨南就明,掌令李鳳年,司諫李濟,獻納尹會,牌不進罷職傳旨,傳于黃爾章曰,推考傳旨捧入。
金致龍,以實錄廳郞廳,以摠裁官意啓曰,先朝實錄,視列聖,年數最多,雖鎭日趲功,汗靑無期,都廳堂上四員,例爲分撰各年實錄,而姜鋧一人外,俱以本職有故,不得赴坐之日常多,事甚悶慮。一員勢當加出,而二房堂上柳鳳輝,以其脚病,本職雖不能行公,今此史役,元非奔走之任,陞差都廳,使之專意撰修,其代以刑曹判書朴泰恒差下,都廳郞廳李廷濟陞資代,以二房郞廳呂善長陞差,其代以司書柳弼垣差下,三房郞廳柳萬重外任代,以司諫金啓煥差下,竝卽牌招察任,何如?傳曰,允。
吏曹口傳政事,朴泰恒單付實錄兼知春秋,金啓煥·柳弼垣單付實錄兼春秋。
假注書兪彦通頉,代以李匡德爲假注書。
趙景命啓曰,假注書李匡德,時無職名,依例付軍職,冠帶常仕,何如?傳曰,允。
又啓曰,領·右相箚批已下,開釋備至,鞫獄開坐,一時爲急,請領議政趙泰耉,右議政崔錫恒,卽爲命招,何如?傳曰,允。
注書尹光益書啓,臣承命馳往于議政府右議政崔錫恒所住處,傳宣聖批則以爲,臣自遭逆豎之橫誣,不敢按獄,迸出胥命,旣有勿待命之敎,又降安心參鞫之命,而猶不敢晏然趨承,略陳短箚,仰暴危懇,卽賜下批,恩旨隆重,繼而有敦召之命。到此地頭,他不暇顧,趨詣賓廳,敢請入對,蓋欲悉陳危蹙情勢,以爲力辭之計矣。不意重臣之疏,適到此際,至以辨正虛實,在所不已爲言。此其意,置臣等於疑信之間,驚怖惶懍,心膽戰掉,退伏私次,搆上一箚,準請之音,矯首以待,卽者史官,來傳聖批,諭之以業已昭釋,結之以安心參鞫,辭旨諄切,有踰尋常,伏地莊誦,感極出涕。臣雖愚昧,豈不知鞫事之嚴重,聖意之勤摯,而雖死囚求生之言,尙且退伏竢罪,矧今言出重臣,直以緊出辨正等語,登之奏御文字,其爲危怕,當復如何?今若徒恃聖眷,容易一出,則未知前頭,紛然繼起者,將不知其幾何。百爾思量,計無所出,明旨之下,不敢奉承,惶隕抑塞,不知所達云矣,敢啓。傳曰,知道。
趙景命啓曰,領議政趙泰耉,右議政崔錫恒,命招不進矣,敢啓。傳曰,知道。累次開釋,則不必過嫌,安心參鞫事,更爲傳諭。
又啓曰,校理沈珙,昨有只推之命矣。玉堂闕直可慮,更卽牌招入直,何如?傳曰,允。
又以禮曹言啓曰,祔太廟時,永寧殿·宗廟,例有前期修理之擧,令祔廟都監,分付擧行,何如?傳曰,允。
朴熙晉,以戶曹言啓曰,近來倭館黑角,絶不出來,故北京黑角貿來事,自廟堂定奪移咨,而未呈還來矣。今春等內弓房造弓所入黑角,卽當進排,倭角不出,北角未得,他無辦備之道,事甚惶悶。倭角無論公別貿,使之刻期執出,罔夜上送,如或遲緩,則訓別等,各別科罪之意,分付萊府,而倭角出來間,內弓房造弓之役,今姑停止,何如?傳曰,允。
領議政趙泰耉,右議政崔錫恒等箚子。伏以,臣等橫被罔極之誣,心驚骨痛,迸出胥命,昨日再蒙近侍臨諭,至以兇言不必過自引嫌爲敎,略控短箚,仰暴寸忱,批旨開諭,又復丁寧,今日嚴召復辱,窮隘之極,罔知攸處。不得不承牌詣闕,欲爲扣閤求對,洞陳獄辭,血泣祈免之計矣,此際行司直申銋之疏適到,喉司深攻臣等按獄之失,至謂名入賊招之人,不爲請拿,移鞫本府,又異常規,其下又曰,按獄大臣,又爲待命,其亦緊出於罪人之招,槪可知矣。一番辨正虛實,在所不已云云。此非如就事論事之比,則其何敢一刻晏然乎?人言旣如此,獄辭雖嚴秘,臣等豈敢不略陳?蓋同義禁金一鏡之名,初不出於上變人睦虎龍之招,而罪人白望,反引虎龍之言,有所云云,故以此更招於虎龍,則白望之言,全歸虛罔,揆以獄體,其可有請拿之道乎?至於請移本府,蓋亦有由。凡係逆獄,事機迫急,則設鞫內庭,例也,當初所上,乃急書也。宜乎其設庭鞫,而及捧其爰辭,則諸罪人陰兇不道之節,俱是年前事,今始發告者,而罪人拿致日字稍間,曠日庭鞫,事涉未安,移設本府,獄體固然,以此爲言,豈非意象之外乎?兩款委折,不過如斯,何其老成之人,旣不諒人之本情,又未詳獄事顚末,而遽爲此言也?臣等雖無狀,受兩朝不世之恩遇,致身至此,區區寸丹,天日下燭,幺麽逆豎,死中求生之言,豈足以白地誣汚,而重臣乃以虛實爲言,有若臣等之虛實,可以對辨而知者然,痛冤之極,直欲無生。臣等上嚴君命,下顧獄體,冒昧趨闕,遭此狼狽,又不得不徑自迸退於求對未入之前,臣等之罪,益萬萬難貰矣。伏乞聖明,俯賜體諒,亟命鐫臣等相職,改卜賢德,以爲速完鞫獄之地,仍命有司,明勘臣等被誣虛實,昭示國人,不勝幸甚。取進止。答曰,省箚具悉。卿之被誣,業已昭釋,則豈有毫分難安之端乎?須體前旨,安心參鞫,用副至望。仍傳曰,遣史官傳諭。
副司直申銋疏曰,伏以,臣於前冬,屛黜郊外,私分差安矣。意外有區別分釋之擧,罪名旋除,惶駭莫測,而久處江村,重被獰風,毒霧所傷,宿患痛風兼發,症形危惡,醫藥路窮,不得已擔舁入城,數旬調治,僅尋生路,而精力盡脫,眩暈之症添劇,一身如在磨石上,不省人事,孝寧殿朔望·殷奠,皆不得進參。有臣如此,生不如死。床席危喘,念絶時事,而得聞鞫獄初設,金吾之官,出於罪囚之口,迸出待命,而鞫廳不爲請拿,移鞫本府,事異常規,及其開坐也,按獄大臣,又爲待命。鞫事嚴秘,未知其曲折之如何,而雖以承宣啓辭中不忍聞之說觀之,其亦緊出於罪人之招,槪可知矣。一番辨正虛實,在所不已,而喉司臺閣,紛然爭起,不思獄體之嚴重,至請其敦勉完獄。若使罪人一斃之後,則援引諸臣,雖欲辨白,更無其路。在昔名賢碩輔,枉被誣陷,一辨卽脫者,自同平人。此非但重獄體,實出於伸白冤枉之意,而今日三司,無一言爭執,惟聖明,嚴加譴斥,以勵君臣之義焉。仍伏念春宮名位一定之後,累遭罔極之變,而幸賴殿下孝友之德,凡於慰安之道,靡不用極,此實宗社之慶,擧國臣民,孰不欽頌,而此後保護之道,惟在於堤防邪枉之嚴,益加省察焉。臣年迫九耋,病且奄奄,神昏氣短,言不能盡,謹昧死以聞。無批答,還下。
上在昌慶宮。停常參·經筵。
下直,古城僉使金啓陽,廣梁僉使金鼎寶,甘浦萬戶吳世顯。
黃爾章啓曰,大司憲鄭齊斗,持平金弘錫在外,執義徐命遇,掌令愼惟益上疏入啓,掌令李鳳年未肅拜呈辭,持平趙最壽未肅拜上疏入啓。今日以監察茶時之意,敢啓。傳曰,知道。
朴熙晉啓曰,吏曹郞廳來言,守令多窠,政事,何以爲之?取稟。傳曰,明日爲之。
黃爾章,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
假注書李泰始書啓,臣承命馳往于議政府領議政趙泰耉所住處,傳宣聖旨則以爲,臣橫遭罔極之誣,雖蒙日月之明,照燭無餘,開釋備至,猶不敢唐突趨承者,誠有萬萬危悚之情,不得不爾者,當以一箚,更暴血懇云矣,敢啓。傳曰,知道。
又書啓,臣承命馳往于議政府右議政崔錫恒所住處,傳宣聖旨則以爲,臣於席藁俟罪之中,屢承恩旨,辭意隆重,開釋備至。在臣分義,所當竭蹶趨承之不暇,而顧臣所遭,人言罔極,實是前所未有之事。人臣負此罪名,何敢一刻容息於覆載之間乎?今若徒恃聖眷,黽勉一出,則此後構誣之言,又不知至於何境。左思右想,終不敢承命,臣罪至此,萬萬難贖。當以一箚,更暴危迫之悃云矣,敢啓。傳曰,知道。
備忘記,今下弓矢,古城僉使金啓陽處,給送。
又備忘記,今下弓矢,廣梁僉使金鼎寶處,給送。
黃爾章啓曰,領·右相聯名之箚,前後批旨別諭,開釋備至,史官敦召,命牌繼下。以兩臣體國之誠,宜卽奉命承牌,而今於史官之回,所懷書啓,過自引嫌,使莫重鞫獄,遷就至此,收殺無期,言念國事,誠極可慮。領議政趙泰耉,右議政崔錫恒,更爲命招,卽速按獄,何如?傳曰,允。
又啓曰,領議政趙泰耉,右議政崔錫恒,情勢難安,命招不進矣,敢啓。傳曰,遣承旨偕來。
朴熙晉啓曰,領議政趙泰耉,右議政崔錫恒處,遣承旨偕來事,命下矣。臣熙晉及右副承旨黃爾章,今方伴直,而當分往兩大臣處,廳中一空。在外諸承旨,所當牌招,而左承旨南就明未肅拜,右承旨金致龍服制,左副承旨趙景命病不仕進。除服制外,當竝爲牌招,而拘於廳規,不得請牌,何以爲之?敢稟。傳曰,牌招。
以左承旨南就明,牌不進罷職傳旨,傳于趙景命曰,只推勿罷。
黃爾章啓曰,臣承命往于領議政處,傳宣聖旨則以爲,異恩至此,身病雖重,敢不忍死趨命云,故先爲入來矣,追後聞之,則行到中路,宿患痞症猝劇,腹背刺痛,不能前進,曳入路傍閭舍,方在昏昏不省中云矣,敢啓。傳曰,知道。
趙景命啓曰,臣伏承偕來之命,馳往于右議政家,傳宣聖旨則以爲,情勢雖甚危蹙,前後開釋,若是勤摯,敢不趨詣云,故臣先爲入來之意,敢啓。傳曰,知道。
黃爾章啓曰,右議政崔錫恒,承牌來詣請對矣。傳曰,引見。
又啓曰,今日鞫坐,兩司當爲進參,而諫院無行公之員。疏批未下被論外,呈告未肅拜人員,竝卽牌招,以爲推移進參之地,何如?傳曰,允。
又以義禁府意啓曰,大靜縣圍籬安置罪人申銋押去事,本府都事黃有牧差定矣,有牧稱以有故,終始違拒。當此鞫獄方張之日,身爲都事,有此厭避之擧,莫非紀綱解弛之致,誠極痛惋。都事黃有牧,爲先汰去,其代令該曹,口傳擇差,何如?傳曰,允。
趙景命,以義禁府意啓曰,今此推鞫方張之日,本府都事,不可不備員。大靜縣出使都事宋元瑞,令該曹極擇口傳,閒官換差,何如?傳曰,允。
黃爾章啓曰,卽者中樞府錄事來言,領中樞府事金宇杭,因臺疏不安,出往城外云。係是大臣去就,敢啓。傳曰,知道。
以獻納尹會,牌不進罷職傳旨,傳于朴熙晉曰,推考傳旨捧入。
黃爾章,以備邊司意啓曰,未瓜滿守令之遷除,多有弊端,以守令移守令,尤有次次遷動之弊,而今番都目政,吏·兵批,守令之移拜者過多。當此農務方劇之時,夫馬迎送,委屬可慮。移拜守令,除陞擢及近瓜人外,安岳前郡守崔鎭樞,安城前郡守趙修,祥原前郡守李相晟,新溪前縣令鄭厚一,金溝前縣令林世讓,安陰前縣監林象台,順天前府使申世雄,竝爲仍任,何如?傳曰,允。
又以兵曹意啓曰,金虎門入直訓鍊都監哨官蔡泰成,猝得重病,今方苦痛云。莫重闕內,不可以病重之人,仍爲守直,原單子中改付標以入之意,敢啓。傳曰,知道。
朴熙晉,以觀象監官員,以領事·提調意啓曰,本監天文學別設兼敎授車亮徵,地理學兼敎授李聖時,皆已遷轉矣。士人趙泰善,精解天文書,士人郭震坤,風水術業,亦爲精通云。此兩人等,竝爲兼敎授差下,付軍職冠帶常仕,何如?傳曰,允。
黃爾章,以刑曹意啓曰,卽接兵曹移文內,宗廟入直部將來告曰,有一荒唐者,忽到門外,欲爲闌入,故拒塞不入,則厥漢,連三日欲爲闌入,至欲歐打軍卒,其爲形狀,極爲殊常,自本曹,捉去嚴覈事移文矣。事極驚駭,所謂荒唐者,捉來推問,則名稱趙盛稷所供內,以爲本以順安人,入屬於精抄戶首,而本道權監司,自上年七月初一日至八月二十日,平壤城內爲始,順安至一百二十餘里,各其村家,相連打鼓,而或間日,或連日,或晝或夜,相應而打,此爲變亂,順安倅李範之,則上年十一月二十四日,操鍊次軍兵,自同月十九日,前期聚待,鍊習官門者二日,而鍊習初日,自夕飯時至日暮,向諸軍連續瞬目,翌日操鍊後罷點時,又向諸軍,連次瞬目。此必謀逆,故欲爲擊鼓發說,則與矣父作隻者盧允發·盧元淸等,夤緣請囑於三和都監官李昌允處,擧火登山,欲爲圍捕,亦極無據。昏夜登山擧火,便是烽火,欲以此擊錚上京,而擊錚之處,末由得知,誤入於宗廟大門,擊錚鐵蓋亦難得圖,主人家所儲木貼匙,指往擊打者,主意則專爲告變云矣。觀其所供,極涉虛罔,且觀爲人,必是失性底人,其所爲說,不足掛齒,亦不當徹聰,而渠之招,旣曰變亂謀逆,又謂之告變,則不可以其人之失性置之,自本曹從重科罪,何如?傳曰,允。
朴熙晉,以實錄廳郞廳,以摠裁官意啓曰,都廳郞廳尹㝚親病,勢難察任,沈珙以祔廟都監都廳,亦難兼察,竝改差,尹㝚代以三房郞廳鄭錫五升差,其代以副修撰南一明差下,沈珙代以二房郞廳尹聖時升差,其代以前縣監柳萬重差下,二房郞廳尹惠敎受由下鄕,不可等待其還來,改差,其代以禮曹正郞趙尙慶差下,竝卽牌招察任,何如?傳曰,允。
領議政趙泰耉,右議政崔錫恒,伏以,臣等所遭,實是覆載間難容之罪名,席藁私次,恭俟朝家之勘處,昨承箚批,辭意諄切,至以卿之被誣,業已昭晣,則豈有毫分難安之端爲敎,又於政院稟啓,乃以累次開釋,不必過嫌,安心參鞫之意,特遣史官,傳宣聖批,奉讀未半,涕血交迸。噫,鞫獄纔設,遽罹逆囚之橫誣,危忱未暴,又速人言之罔極。自古人臣,被誣遭讒,亦復何限,而未有如臣等今日之痛冤也。鞫事未完,聖心憂惱,累下恩召,促令參鞫,而玆事未及辨覈之前,臣等萬無冒出之理,今此特敎之下,終未得奉承,臣等之罪,至此而尤萬萬矣。如使臣等,上畏君命,下顧獄體,雖欲冒昧一出,有不可得者,蓋以世道危險,一至於此,舁彀旁伺,乘機闖發,則又將顚頓狼狽如前日之爲,其可有了當鞫事之望哉?國體壞損,身名僇辱,非但取敗於一時,亦當貽笶於百世,此臣等之所大懼也。玆因喉司啓稟,召牌押臨,而情地危蹙,竟未祗赴。有臣如此,生不如死。伏乞聖慈,俯賜體諒,亟命遞改臣等之職,改卜賢德,俾得以速完鞫事,不勝萬幸。取進止。答曰,省箚具悉卿懇。前後開釋,不翅勤懇,則其所引嫌,若是其太過乎?須體至意,安心入來,以副如渴之望。仍傳曰,遣史官傳諭。
四月初四日初昏時,右議政崔錫恒請對引見時,上御進修堂。右副承旨黃爾章,假注書李匡德,記事官金岱·趙顯命。錫恒曰,旱日頗甚,日候不適,聖體何如?領相與小臣同來,前患胸膈痞塞之症,猝然復發,小臣歷見則頗重矣,稍勝則參鞫爲計云,故臣先來矣。雖是死囚之亂招,指斥是何等地,而臣豈敢復以冠服,更參鞫坐耶?待命時旣命勿待命,承旨啓辭,因命別諭,聯名箚批,又復開釋,使之勿嫌,仍爲命招,臣惶恐不敢在家,進詣請對,以爲仰暴情勢,力辭準請之地矣。意外重臣之疏本,至請辨覈虛實。虛實云者,豈非謂有其事耶?白首重臣之言,異於死囚之亂招,故退伏私次,聯名上箚,批旨卽下,勉出備至,書啓之後,又爲別諭,朝者陳箚,半夜史官,出傳箚批,開釋殆無餘地,至遣近侍,使之偕來,區區廉偶,又不敢顧。旣出後則鞫事至嚴,又何敢不爲進參耶?蓋獄案,自上旣覽之矣,陰謀秘計,可謂狼藉,睦虎龍取招,後到白望,臣意以爲,更無可問,直欲面質矣。諸議多欲更推,臣不能强之,遂於意外,忽逢死囚之橫誣,心骨驚寒矣。此後姑勿更推,直爲面質宜矣。上曰,依爲之。爾章曰,大小獄事,元無問目外書錄之事,今白望以問目外胡亂之招,誣辱獄官,以爲延拖之計。從今以後,問目外勿爲書錄,雖有更侵獄官者,不得這這引嫌事,申飭,何如?上曰,唯。錫恒曰,承旨言是也。然閒慢言語,固不足論,至於敢籍不敢言之地,臣子豈以亂招而敢不書乎?下敎定奪後,可放心爲之矣。又曰,金一鏡初出於白望之招,初日旣不敢參鞫而閉門,故不得卽出私次,出私次後,上疏未承批,牌招參鞫,何如?臣旣出,一鏡何敢不出乎?上曰,依允。爾章曰,鞫事至嚴,局外人,固不得知,設有失當處,兩司參鞫人,自可或言或疏。申銋非參鞫人,豈知獄情?可謂大段失體。此後局外人上疏論獄者,自政院,一倂退却後,可得究竟矣。上曰,依爲之。錫恒曰,局外人不知事實,作如此事,如此而可以爲國乎?爾章曰,正言權頀·申弼誨,持平趙最壽皆是被論之人,權頀則經年虛帶,弼誨·最壽,亦虛帶兩月矣。不但未承批,臺諫異他官,豈有被論而可行公乎?迫出亦非禮下之道,鞫獄方張,兩司苟艱,合有變通之道矣。上曰,依爲之矣。錫恒曰,承旨言是矣,小臣欲白未及矣。速爲下批,使渠自處後,臺官可以推移參鞫矣。爾章曰,夜深矣,留門,預爲啓請耳。
上在昌慶宮。停常參·經筵。
朴熙晉啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
趙景命,以都摠府意啓曰,都摠管姜鋧,以實錄廳堂上坐起,晝仕進去之意,敢啓。傳曰,知道。
金始煥啓曰,左承旨南就明,昨有只推之命,今日又不出肅。卽爲牌招察任,何如?傳曰,允。
又啓曰,吏曹郞廳來言,今日爲政事,命下,而判書李肇陳疏入啓,參判金一鏡疏批未下,參議李眞儒病不來,不得開政云。參議李眞儒,卽爲牌招開政,何如?傳曰,允。
有政。吏批,判書李肇陳疏入啓,參判金一鏡陳疏入啓,參議李眞儒進,都承旨金始煥進。兵批,判書李光佐呈辭受由,參判尹就商進,參議柳鳳徵病,參知申弼賢病,都承旨金始煥進。吏批啓曰,判書參判陳疏未承批,小臣獨政未安,何以爲之?敢稟。傳曰,只出緊任。
又啓曰,臺諫及玉堂長官,今當差出,而擬望之人乏少,外任竝擬,何如?傳曰,允。
又啓曰,穩城府使,今當差出,而擬望之人乏少,未準朔禁軍將及虞候竝擬,何如?傳曰,允。
以朴弼夢爲持平,具命奎·呂善長爲正言,李明彦爲副提學,李宜晩爲刑曹參議,申弼賢爲寧越府使,申滌爲茂長縣監,申慶弼爲穩城府使,鄭壽松爲平山府使,金器之爲晉州牧使,李梫爲楊根郡守。禁府都事宋元瑞,造紙別提尹榰相換。宋寅明單付檢閱,趙最壽單付副司直,權頀單付副司果,李匡德單付副司正。
朴熙晉啓曰,新薦翰林宋寅明,旣已付職,卽爲牌招察任,何如?傳曰,允。
兵曹口傳政事,柳萬重單付副司果。
趙景命以義禁府意啓曰,絶島圍籬安置罪人李健命配所,初以興陽縣蛇渡啓下矣,今始聞之,蛇渡,名雖爲島,非隔海之地云。初不詳審,致有誤定,不勝惶恐。改以本縣羅老島定送,押去都事處,以此發關分付,何如?傳曰,允。
朴熙晉以祔廟都監郞廳,以都提調意啓曰,本都監三房郞廳曺夏章,昨日政,除拜義禁府都事矣。本府常時猶爲多事,況當鞫獄方張之日,決難兼察都監之役。令該曹,依例口傳,閒官換差,何如?傳曰,允。
吏曹口傳政事,義禁府都事曺夏章,掌樂主簿徐宗集相換。
朴熙晉以冊禮都監郞廳,以都提調意啓曰,別三房郞廳崔昌億,以身病,屢度呈狀,無意察任。今姑改差,其代以工曹佐郞崔錫九差下,使之察任,何如?傳曰,允。
以左承旨南就明,實錄郞廳鄭錫五·南一明,牌不進罷職傳旨,傳于朴熙晉曰,推考傳旨捧入。
朴熙晉以實錄廳郞廳,以摠裁官意啓曰,翰林一員例當待令於實錄廳矣。下番翰林宋寅明,旣已付職,上番翰林趙顯命,使之依例待令於實錄廳,春秋館則使兼春秋替直,而引見則上番翰林入侍宜當。以此知委施行,何如?傳曰,允。
大司諫李師尙啓曰,臣於日昨,以申銋討罪事,侵夜入對,仍陳前啓,諸臣論罪之啓,亦在其中,玆事委折,關涉大臣,臣與大臣,果有連姻之嫌,而暮夜倉卒,偶未覺察,循例陳啓而退矣。追聞人言,始乃省得,臣之矇然昏謬之失,於是益著,其何可一刻冒居於職次乎?請命遞斥臣職。答曰,勿辭。
趙景命啓曰,大司諫李師尙,再啓煩瀆,退待物論矣。傳曰,知道。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,允。
黃爾章,以鞫廳意啓曰,罪人白望招內辭緣,與睦虎龍之招,節節相左,反以虎龍,曾有陰凶不道之言,有若對擧復報者然,睦虎龍處,以此更推,則虎龍以爲,向貳極不道之言,全無言及之事,其他酬酢之言,大相逕庭。白望與虎龍,一處面質而後,可得其實狀,面質後稟處。鄭麟重招內辭緣,亦與虎龍之招,一皆相反,與虎龍面質,二英則白望·虎龍面質後更推,金龍澤·洪哲人等招辭,皆以虎龍之言,一倂歸之於虛罔,拈出原情中可問之端,睦虎龍處更推,吳瑞鍾·柳慶裕等,條貫各異,不可混同推問,姑爲仍囚,以待結末,何如?傳曰,允。
傳于黃爾章曰,推鞫姑罷。
領議政趙泰耉,伏以臣所遭罔極,縮伏竢譴,前後聖敎,開釋備至,而情地危隘,猶不敢唐突承命矣。昨日箚批,又復勤懇,逈出尋常,旣令史官傳諭,且命承宣,與之偕來,聖恩如天,欲報無地。臣於此時,豈敢顧私?臣方以宿患痞窒叫痛,而不計死生,力疾詣闕,欲與右揆,同爲請對矣,行到中路,疾勢頓劇,精神揮霍,若將暈倒,胸背刺痛,悶急欲絶,不得不曳入道傍閭舍,以爲鎭定前進之計,諸症無減,轉動不得,病裏惶悶,益倍罔涯。乃因承宣之啓,特遣掖隷問疾,旣賜救急之丸,御醫隨至,復頒對症之藥,恩數便蕃,感淚無從。臣之卽今症情,達夜嘔吐,寒戰之餘,氣息昏綴,不能收拾。當此鞫獄方張,聖心虛佇之日,以病廢事,孤負恩私,有臣如此,生不如死。擬俟病勢小間,卽赴鞫坐,而所患如許,差復未易,不得不疾聲哀籲於仁覆之下,伏乞聖明,俯賜憐察,亟遞臣本職,俾得安意將息,以卒天地生成之澤,仍治臣罪,以警具僚,不勝幸甚。取進止。答曰,省箚具悉卿懇。疾患彌留,深用慮念。安心勿辭,從容善攝,用副予望。仍傳曰,遣史官傳諭。
敎守慶尙道觀察使兪命凝書。知製敎李眞儒製進王若曰,我國以三南爲重,方面之任,每難其人,卿才專一州不咸,予心之簡,實循僉擧。玆移下邑製錦之手,俾膺本道按節之榮。惟卿姿性端凝,操履恬靜。居家恥交遊之習,車轍不跡於門,立朝戒朋比之風,雌黃無掛於口。自先朝通籍已久,而近班歷仕者多。雍容於烏府薇垣之間,華貫亦嘗敡踐,周旋於騎省銀臺之列,聲聞益自休彰。陽城居諫議之官,不言有待,長孺臥淮陽之郡,以淨爲治。洎受符於雄州,罙著績於凶歲。殫心於賙濟之政,疲氓乃蘇,奮身於脂膏之中,饕風丕變。繡衣初返,果驗卽墨之譽,壐書遙馳,宜增穎川之秩。睠玆徐伐之域,最難藩臬之才。狡虜近而關扼疏,儒風逖而豪猾作。言其時則量功訖而水旱癘疫之相踵,察其政則良役繁而疾痛愁怨之交興。俗弊化弛,正須爬櫛之手,地大物衆,尤急盤錯之材。玆授卿以守慶尙道觀察使兼巡察使兵馬水軍節度使大丘都護府使,卿其撫摩安集,使欣欣然若生,區畫施爲,要事事而畢擧。丕闡儒敎,若文翁之化蜀人,默運邊籌,如范老之攝夏虜。久莅南郡,必深知斯民休戚之原,今按外臺,亦當審爲治緩急之序。寬猛兼濟之謂德,官民俱利之謂能。予方銳改絃之治,舊人圖任,卿無替攬轡之志,新化庸裨。時髦盡收,非欲內遷之差後,民事方急,姑且外試之是先。故玆敎示,想宜知悉。
四月初五日,諸承旨持公事入侍時,左副承旨趙景命所啓,近來適値鞫獄,備局不齊,凡百變通之事,多未暇及,其中諸道方伯事,最多可慮。雖以全羅道言之,前方伯秋冬間旣遞之後,交代尙未下往,公務積滯,民事近止。且其間,監司累經遞易,夫馬上來已久云矣。新方伯權重經,除拜踰月,而陳疏未承批之故,尙未肅謝,赴任無期云,豈非可慮之甚者乎?自本院出牌催督,以爲從速出謝赴任之地如何?上曰,唯。又所啓,黃海監司金有慶,於前冬,限麥秋因任矣。頃日疏辭不許之後,聞因爲廢坐,公務久曠云。今麥秋已近,雖卽出代,交龜之際,當在麥秋之後,且前頭勅使不遠,其代令該曹,後日政差出,以爲催促發送之地,如何?上曰,唯。又所啓,慶尙監司兪命凝,則當自本道,除朝辭赴任矣。本院今方發送敎諭書及密符,而雖自道內移赴,若無催促之擧,則易致遲延,自本院催促赴任之意,敢啓。上曰,唯。同副承旨朴熙晉所啓,臣待罪秋曹時,詳知本曹形勢矣。以首堂久曠之故,詞訟裁決及各道回啓,率皆積滯,爲弊不可勝言。判書朴泰恒除拜已久,而諉以升擢之後,陳疏未承批,有難晏然出肅,且有兼帶而牽礙,亦不得行公,事極可慮。不得不煩稟,特爲牌招,斯速行公,何如?上曰,依爲之。
上在昌慶宮。停常參·經筵。
文定王后忌辰齋戒。
黃爾章啓曰,小臣推鞫坐起進去,下直,請出推案。傳曰,知道。
趙景命,以都摠府〈言〉啓曰,都摠管姜鋧,以實錄廳堂上,本廳坐起,晝仕進去之意,敢啓。傳曰,知道。
金始煥啓曰,左承旨南就明,累次違牌,連呈辭疏,觀其措語,則不過以頃日堂箚,引爲難安之端,而旣非指斥其身,且以此曾已辭遞。連爲行公於他職之後,今又追提,一向撕捱者,其在分義道理,極涉未安,而今此孝寧殿夏享大祭親行時,承旨不可不備員,更卽牌招察任,何如?傳曰,允。
趙景命啓曰,大司諫李師尙,引避退待,已至經宿,而司諫李濟呈辭,獻納尹會鞫廳坐起進去,正言具命奎·呂善長俱未肅拜,尙未處置,事體未安。司諫李濟,卽爲牌招,使之處置,何如?傳曰,允。
金始煥啓曰,右承旨金致龍,同姓四寸兄幼學致泰妻恭人權氏身死,服制已行四日,出仕,何如?傳曰,允。
黃爾章啓曰,刑曹判書朴泰恒,全羅監司權重經,昨日違牌不進矣。詞訟劇地,久無長官,遠道夫馬,留滯有弊,竝卽更爲牌招,何如?傳曰,允。
趙景命,以義禁府意啓曰,本府都事徐宗集,身病不仕。當此設鞫之時,不可等待其差病,今姑改差,其代令該曹,卽爲口傳差出,何如?傳曰,允。
又以兵曹意啓曰,今初八日孝寧殿夏享大祭親行時,本曹堂上,當爲備員侍衛,而參知臣申弼賢,昨日政,除拜寧越府使。其代令該曹,以在京無故人,口傳差出,仍卽牌招進參,何如?傳曰,允。
吏曹口傳政事,以李敬躋爲禁府都事,又以朴彙登爲兵曹參知。
黃爾章,以鞫廳意啓曰,罪人白望·鄭麟重等,與睦虎龍,一處面質,則虎龍之言,鑿鑿有據,白望·麟重,則一無辨破之端,只以無據虛言,無之·非矣等語,泛然爲辭,言言見敗。況且金龍澤招則以爲,掌中書字,偶然事也。馬鞍所掛皮鞘常刀,果爲出給於白望云,而白望則以元無掌中書字之事,亦無短劍出給之事,納招,而麟重亦以其日同參之人,龍澤所謂掌中書字,以全然不知爲辭。彼此所言,自相矛盾,其爲違端,節節難掩。白望與麟重,竝刑推得情。金龍澤招辭,與虎龍所告,多有逕庭,洪哲人招辭,則泛以不知,爲自明之端,而亦無辨破之語。以虎龍更推,發爲問目,龍澤·哲人處更推。李器之招辭,則以虎龍所告,謂之全然不知,泛然納招,虎龍處更推。李太華一名尙建及李天紀廳直老味爲名人,緊出於虎龍之招,竝拿問後,稟處,何如?傳曰,依啓。
又以鞫廳意啓曰,罪人白望·鄭麟重等,嚴刑之下,頑忍不服,情狀極爲痛駭,竝加刑得情。罪人金龍澤,半吐半呑,語不成說,洪哲人,一無辨明,全然牢諱之狀,俱涉可駭。與睦虎龍一處面質,李器之所供,睦虎龍處,逐段盤問,則虎龍之招,節節相反。以虎龍更推拈出問目,器之處更推。罪人李天紀許多情節,初不辨白,一意掩諱之狀,亦涉可駭。睦虎龍所納書札及老味原情中,有憑問之端,以此發爲問目,天紀處更推。罪人二英·老味等,別無盤詰之端,竝姑爲仍囚,以待結末,何如?傳曰,依啓。
司諫李濟啓曰,行大司諫李師尙,避辭見上引嫌而退。偶未覺察,元非大段,不可以此輕遞言官,請行大司諫李師尙出仕。答曰,依啓。
上在昌慶宮。停常參·經筵。
文定王后忌辰。
金始煥啓曰,今日持公事入侍當次,而孝寧殿大祭齋戒相値,頉稟。傳曰,知道。
金致龍啓曰,來十一日文臣殿講日次,取稟。傳曰,爲之。
趙景命,以都摠府意啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又以都摠府意啓曰,都摠管姜鋧,以實錄廳堂上,本廳坐起,晝仕進去之意,敢啓。傳曰,知道。
金致龍,以侍講院意啓曰,今此夏享大祭,王世弟亞獻時,宮官不可不備員,而輔德鄭錫三連呈辭單,不爲行公。卽爲牌招,以爲備員陪從之地,何如?傳曰,允。
以輔德鄭錫三,牌不進罷職傳旨,傳于朴熙晉曰,推考傳旨捧入。
朴熙晉啓曰,秋曹久無首堂,訟獄曠廢,裁決無期,湖南之數遞方伯,公務積滯,夫馬有弊,故臣等再昨入侍時,措辭請牌矣。新除授判書朴泰恒,監司權重經,俱以疏批之未下,連日違牌,無意應命,其在事體分義,誠極未安。更爲牌招,以爲斯速行公之地,何如?傳曰,允。
金致龍以祔廟都監郞廳,以都提調意啓曰,自上所御轝輦儀仗等物,別設三房造成事,旣已啓下矣。在前別三房儀軌,只有兩件,而御覽一件內入,一件在於禮曹矣,年來各都監往來之際,該曹見失,終未覓出云。旣無謄錄,則凡干擧行之事,無以依據,內上丙辰年別三房儀軌,奉出謄書後還入之意,敢啓。傳曰,知道。
黃爾章,以鞫廳意啓曰,罪人白望·鄭麟重,加刑之下,抵賴不服之狀,尤極凶頑,更加嚴刑得情。金龍澤與睦虎龍面質時言辭,掌中書字,以示心事時,渠則書以忠字,無辭自服,出給短劍於白望事,亦已遲晩,以爲皮鞘常刀云,而設鞫初所謂短劍,分付捕廳,使之搜納矣。卽者該廳從事官,來納一短劍,問於睦虎龍則以爲,果是前日所見龍澤所給之劍云,則乃是贓物,龍澤則嚴刑得情。洪哲人則所供,別無違錯可問之端,姑待其兄義人捉來,推問間仍囚。李天紀更推時,一無辨明之端,泛然以無狀無據,囫圇爲說耳。睦虎龍持納天紀手札三度,而一度尋常問訊之書,二度則語多陰秘,推問於天紀,出示其札,則天紀招內以爲,問訊一札,果是渠之手筆,陰秘二札,筆蹟雖似彷彿,乃是他人之筆云,而筆劃字樣明是一人所書,故謄出粘付於天紀招辭末端,以備睿覽。且僧頭扇伍拾柄,大簡紙一百幅,天紀使其廳直老味,傳納于池尙宮事,虎龍招中,明白現告,故所謂老味捉來推問,則傳給的實是如,無辭自服,其爲違端,觸處綻露。李器之,許多問目,一不辨白,全然歸之於虛罔之科。天紀·器之,與虎龍一處面質,李喜之所供中,許多問目內辭緣,俱以全然不知爲言,泛稱瞹昧。睦虎龍處,發爲問目,更推後,稟處,何如?傳曰,依啓。
正言具命奎啓曰,本院方有朴致遠等嚴覈勘斷之啓,而李重協亦在其中。臣於前年,以記注間事,慘被重協之所搆捏,至有遠配之請,今於重協請鞫之啓,何可冒嫌而隨參乎?旣不得參啓,則其不可冒居也決矣。請命遞斥臣職。答曰,勿辭。
趙景命啓曰,正言具命奎,再啓煩瀆,退待物論矣。傳曰,知道。
傳于金致龍曰,敎命,自江華府奉來,都監知悉奉審事,分付。
備忘記曰,史官四員待命,騎馬九匹立之。
金致龍啓曰,史官四員待命事命下矣,史官不備,宣傳官一員代送之意,敢啓。傳曰,知道。
刑曹判書朴泰恒疏曰,伏以,臣於前月二十五日,以各陵奉審事,辭朝出巡,始自東道,將轉向西道,半月驅馳,傷損非細,素患賤疾,一陪添劇,舁歸調治,稍待少定,指日復發矣。不意秋曹寵擢之命,忽下於千萬夢寐之外,臣誠驚惶感激,罔知攸措。伏念臣本以庸陋,最居人下,而歷事兩朝,過蒙鴻私,致位宰列,絲毫莫報,愧懼徒積。今此八座之秩,何等地望,而不揆人器,謬加賤質,梁鵜軒鶴,不但臣心之增恧,在聖朝愼簡之道,其爲玷累,豈不重歟?況玆司寇之職,務劇而事煩,非他司之比,必得年富識通者處之,方可以剖斷如流,文簿無滯。如臣年耄而疾甚,神識昏昧若是,而貪慕榮寵,强顔趨承,則尸素瘝曠之罪,將安所逃?公議所在,必有駁正之擧,而側聽累日,尙今寂然,此臣所以徊徨悶蹙,不得不露章自列者也。且臣旣遞按道之任,則不宜因前發巡,故追還路文,未免停行,受命省陵,旣未竣事,新除未肅,亦難復命,事勢雖然,而臣心悚恧,何可勝言?東南諸陵,已經奉審處,謹此修啓上聞,而非分之職,決難冒進,故玆敢疾聲仰籲於宸嚴之下,伏乞聖明,亟收新命,以安微分,不勝幸甚。答曰,省疏具悉。卿其勿辭,從速行公。
上在昌慶宮。停常參·經筵。
孝寧殿大祭罷後,大妃殿·大殿·中宮殿·世弟宮,政院·玉堂問安。答曰,罔極。朝廷二品以上·六曹·大司諫問安。答曰,罔極。宗班問安。答曰,罔極。
藥房提調韓配夏,副提調金始煥啓曰,節序屢變,夏享又過,仰惟孝思,益復罔極。伏未審此時,聖體若何,大妃殿氣候,亦復何如?今日是入診日次,而達夜將事之餘,有妨應接,姑待日後入診,而防風通聖散,已盡於昨日,五貼卽爲劑入宜當。臣等區區憂慮,敢來問安。答曰,知道。無事。節序倏易,夏享又過,益切罔極。慈殿氣候一樣矣。
趙景命,以義禁府意啓曰,當此鞫獄方張之日,本府都事,不可不備員。參下都事尹東任身死之代,令該曹口傳擇差,何如?傳曰,允。
以柳時模爲事變假注書。
朴熙晉啓曰,臣熙晉與左副承旨趙景命伴直矣,纔遭服制,出去廳中,只有臣,伴直無人。右承旨金致龍旣已申退,所當牌招入直,而拘於廳規,不得請牌,何以爲之?敢稟。傳曰,牌招。
問事郞廳,以鞫廳大臣意啓曰,鐵原人李泰華改名尙建,發於罪人之招,有推問之端,發遣假都事金世鼎,使之拿來矣。卽者世鼎回告內,李尙建數日前出往他所,不知去處,囚禁其父母妻子而來云,事極可駭。當該假都事拿問處之,李尙建秘密捉送之意,本道監司處,發關分付,何如?傳曰,允。
黃爾章,以鞫廳意啓曰,罪人白望,累次嚴刑,情狀畢露之後,緘口結舌,不吐片言,頑忍凶獰之狀,萬分絶痛,更加嚴刑。金龍澤,贓物現捉之後,情狀綻露,而半吐半呑,猶不承款,其間情節,尤極凶巧。李天紀,手札現促,違端彰著之後,猶且抵賴,終不吐實,竝更加嚴刑。李喜之,一無發明之端,泛稱不知,與前招無異,老味之招,問目內辭緣,全然牢諱,情狀俱極巧詐。與睦虎龍一體面質,何如?傳曰,依啓。
又以鞫廳意啓曰,罪人白望,情節現露之後,累次嚴訊之下,終不承款,極爲凶獰,更加嚴刑。鄭麟重,刑問三次,第四度,旣已承款,而猶有隱情。且於諸囚,不無憑問之端,姑爲仍囚。金龍澤,掌中出給短劍事,旣已自服,所謂短劍,亦已推得,此乃贓物。所謂池尙宮處交通行貨之事,果爲耳聞,不但小急手事而已,亦多內間周旋之事,亦爲吐實,而其間情節,諉之於睦虎龍,終不吐實,情狀極爲凶巧,更加嚴刑得情。李器之,以睦虎龍之招觀之,自初有外待之色,至於相絶之境,虎龍亦不敢掩諱,今姑仍囚,以待結末。李天紀,凶謀秘計,無不主張,與睦虎龍面質時,語多窘遁,全不成說。且虎龍所納天紀手札三度內,二度則語多陰秘,歸之虎龍之僞造,只以臨謫一札,謂之渠筆,觀其字樣筆跡,三札明是一人所書,而反欲掩覆,僧頭扇五十柄,大簡紙一百幅,使其廳直老味,傳給於池尙宮處,今已現捉,老味箇箇直招。不但此也,張世相·池尙宮處,頻頻往來,手持銀子,親往虎龍家,使之傳給於池尙宮,以爲行賂之資,其間情節,觸處綻露,平問之下,難以得實,嚴刑得情。老味,多有盤問之端,更推。睦虎龍招辭,與李喜之所供,節節相反,喜之隱諱之招,不可取信,拈出虎龍招辭中語,喜之處,更推,何如?傳曰,允。
獻納尹會啓曰,正言具命奎以避辭見上引嫌而退。嫌不聯名,已有近例,不可以此輕遞言官,請正言具命奎出仕。答曰,依啓。
上在昌慶宮。停常參·經筵。
下直,薺浦萬戶李澈,格浦僉使崔俊恒,老江僉使元世楫,德津萬戶李守哲,仁火堡萬戶金鈛。
卯時日暈,右珥。自辰時至午時,日暈。
備忘記,今下弓矢,老江僉使元世楫處給送。
朴熙晉啓曰,事變假注書柳時模,時無職名,〈付軍職〉冠帶常仕,何如?傳曰,允。
又啓曰,大政後,許多守令,全數未署經,遠地夫馬之弊,殊甚可慮,且鞫坐進參兩司各一員,亦有病故,有難鎭日參坐云。卽今兩司行公人員及在外外,執義徐命遇,掌令李鳳年·愼惟益,司諫李濟,獻納尹會,正言具命奎·呂善長,勿論未肅拜及陳疏未承批,竝待〈開〉門牌招,守令署經後,仍令推移參鞫,何如?傳曰,允。
金致龍啓曰,領議政趙泰耉,來詣請對矣。傳曰,引見。
又以弘文館意啓曰,新除授副提學李明彦,時在平安道任所。經筵事緊,請斯速乘馹上來事,下諭。傳曰,交龜後,自當上來,勿爲下諭。
朴熙晉,以義禁府意啓曰,卽接月令醫員金命坤手本,則保放罪人安相元病勢,今已向差云,還囚之意,敢啓。傳曰,知道。
金致龍,以實錄廳〈郞廳〉,以摠裁官意啓曰,實錄纂修之役,萬分緊急,而都廳堂上吏曹判書李肇,兵曹判書李光佐,右參贊柳鳳輝,二房堂上禮曹判書李台佐,刑曹判書朴泰恒,三房堂上判敦寧洪萬朝,俱不行公。李肇·李光佐,三告還給之後,宜卽承命,柳鳳輝雖有脚病,都監之任,可以供仕,李台佐·朴泰恒·洪萬朝,雖今方辭職,頃日筵中,本職雖未行公,史役則不廢仕進之意,旣已定奪。李肇·李光佐·柳鳳輝·李台佐·朴泰恒·洪萬朝,竝卽牌招察任。三房郞廳,多有故之員,輪直苟簡,副修撰南一明,病重不爲仕進,改差,其代以前縣監李巨源差下,亦卽牌招察任,副司果趙遠命,與一房郞廳副司果李廣道相煥,執義徐命遇,與二房郞廳禮曹正郞趙尙慶相煥,以爲推移入直之地,何如?傳曰,允。
黃爾章,以鞫廳意啓曰,罪人白望·李天紀等,情節已著,違端現捉之後,累次嚴刑,終不承款,更加嚴刑。金龍澤,掌中書字,短劍出給,無辭自服,池尙宮處行貨之事,果爲耳聞,而不但小急手事而已,亦多自內周旋之事,締結池尙宮及他紅袖事,旣有所知云,而謀議節次,終不吐實,情狀萬萬凶巧,更加嚴刑得情。李喜之,與睦虎龍面質時,虎龍所詰之言,一無辨明之證,泛以不見不知爲辭,只以浮辭謾語,生出葛藤,縷縷爲言,以爲疑亂眩惑之計,其爲情狀,尤爲狡慝,平問之下,難以得實,嚴刑得情。老味,與虎龍面質時,飾辭發明,全然牢諱,其爲情狀,亦甚可駭。二英則於李天紀·睦虎龍面質之語,有盤詰之端,竝嚴刑得情。沈尙吉,許多辭說,與睦虎龍所告,節節相左,虎龍處更推,何如?傳曰,依啓。
礪山君枋,掃墳呈辭。傳曰,給由馬,澆奠床備給。
壬寅四月初九日□時,領議政趙泰耉請對入侍時,上御進修堂,領議政趙泰耉,左承旨南就明,假注書李匡德,記事官金岱·宋寅明〈入侍〉。趙泰耉曰,近來朝晝異候,聖體何如?下敎未詳,泰耉曰,小臣聽瑩,答曰,無事。泰耉曰,大妃殿氣候一向平安乎?上曰,唯。泰耉曰,湯藥連爲進御乎?答曰,連爲進御矣。泰耉曰,當劑藥三十貼進御後有效否?有害否?或有餘症乎?答曰,姑無效害矣。泰耉曰,其時進藥醫官言,聖候脈度,漸當夏節,宜以五日頻數入診云,故欲於進藥時定奪矣,其後未果,臣待罪保護之地,脈候未能細知,豈不悶乎?雖非日次,明間欲與醫官入診,而抑盡服藥後入診否?上曰,唯。泰耉泣曰,當此鞫獄,小臣方病,驚心力疾而來矣,猝得罔極之言,心驚骨寒,人臣聞此,寧有欲生之心乎?至以臣等欲害東宮,人臣聞此,寧復有按事之心乎?自上旣洞燭逆豎緩獄之計,則臣不敢顧他,欲與右相入來請對,未請對前,申銋之疏發矣。死囚以死中緩獄,苟延一日之計,全無形狀,則日月之明,照燭無餘,此臣所以入來,而申銋乃謂一辨,在所不已,此豈非置之疑信間乎?此豈可置之疑信者,而至出辨覈之言乎?此異於全無人事者言,臣等迸出,鞫事中轍,聖心爲悶,屢次開釋,屢送承史,國不爲國,聖心危懼,臣不敢復顧一身,必欲承命,承宣處言送,以某條入去之意矣。小臣不幸,素有關格病,而國事方急,身不暇顧,連日奔走參鞫,未免失攝,漸致加劇,而强欲入來矣,中路忽然精神昏倒,有若天地旋轉者,曳入路傍閭舍,大吐大戰,如所食海衣等物,亦皆吐矣。終夕逮明,達夜辛苦,不能運身,自上聞知,救急藥物,及御醫來診,欲生之盛意,感激感激。箚批旣有調理之命,歸伏私次,艾灸四日,昨來漸食水澆飯,故今日來到矣。鞫獄至重,旣不得參,且在鄕閱歲,孝寧殿祭久未參,故必欲參,而又因病不得終獻,又不能來坐藥房,參問安起居之班。人臣之禮一倂廢闕,徒恃恩眷,罪積如山,小臣解職被罪之後,可得安心矣。上無發落。南就明曰,老臣涕泣陳達之言,發落下敎,如何?泰耉曰,今此鞫獄,以告者招觀之,逆節狼藉,如泥中之鬪獸,諸罪人次第拿來,或有承款者,臣未參鞫,未知畢竟如何,而神人之憤,當如何?白望以緊招中人,自知當死,猝出逐獄官之計,申銋又受指嗾爲之,聖明若不照燭,臣幾不戴履天地矣。王世弟以末兩條,爲不安之端,頃日宮僚引接時,至有下令。其時臣請對之言,伏想下念矣。其後書筵召對,遂轍不爲,臣實未知緣何故,而豈不以前事未釋然而然耶?若以此不釋然,則豈非爲群下之深慮乎?自上豈不當大加軫念乎?臣今日請對,專爲此事,伏願殿下,諄諄開諭,俾無不安之心焉。妖惡之輩,白地藉口,敢爲欺誣之計,此何關於東宮乎?東宮,殿下介弟,爲殿下弟者,東宮一人。古語云,難得者兄弟。殿下孝友仁愛,非不至,而東宮時有不安之事。至於今日事,不過妖惡不逞之輩,自外私相欺誣,於東宮元無一毫不安之事,更伏願聖上,必爲諄諄開諭,勿至有如前不安,則於聖上友愛之德,豈不尤至乎?上曰,依爲之。泰耉曰,臣以祔廟都監事,有所仰達者,玉冊及敎命文製述書寫之人,當爲分排啓下,而主文之人,久不差出,無以分排。自前大提學差出之時,必自上命招前大提學,使之薦望,卽今前大提學被罪,前前大提學,只有姜鋧一人,卽爲命招,使之薦望,以爲圈點之地,弘文提學,亦爲差出,然後都堂錄,可以速爲完了矣。故敢達。上曰,依爲之。泰耉曰,兵判李光佐,禮判李台佐,近來引入不出,固當牌招察任,而逆豎凶言,遍及數三公卿,所遭如臣等,尙不敢不出,至於渠,則臣等旣蒙開釋之後,又安可不牌招乎?吏·兵判皆入,兩銓不得開政,尤悶矣。就明曰,禮判則以八十老親之病,上疏入啓矣。就明曰,惶恐敢啓。臣待罪喉院,近來疏批多不下,章奏及筵白,亦多紛紜,而至如權重經·朴泰恒,皆尙未出,刑曹之詞訟久滯,全羅道之夫馬積弊,俱爲可悶。屢次請牌,終不應命,疏批未下之前,皆抵死不出爲計云。雖未下批,自本院固當更爲請牌矣。自下仰請,極爲惶恐,而此等皆民弊所關,間間下批,似好矣。大獄方張,年年亢旱,疏章文具,緣此牽掣者多,玉堂上下番亦俱空,皆以疏批未下,不得出應,以致違牌禁推者多,此後亦雖未批下,竝爲牌招乎?上曰,唯。
上在昌慶宮。停常參·經筵。
下直,平安兵使尹五商,柔遠僉使蔡汝龜。
備忘記曰,今下弓矢,柔遠僉使蔡汝龜處,傳給。
自卯時至午時,日暈。
朴熙晉啓曰,備邊司郞廳來言,今日賓廳坐起日次,而大臣鞫廳坐起進去,頉稟。傳曰,知道。
又以都摠府意啓曰,今日入直內三廳武兼禁軍及軍兵等中日習射,請出標信。傳曰,知道。
金致龍啓曰,大提學圈點事,前前大提學姜鋧命招事啓下,而因鞫廳方設,大臣以下無推移合坐之勢,罷鞫後擧行之意,旣已啓稟矣。前前大提學姜鋧不爲出牌之意,敢啓。傳曰,知道。
又啓曰,今日大提學圈點事啓下矣。大臣及政府西壁·六曹判書·判尹,當爲命招,而卽今鞫廳方設,大臣以下諸宰,無推移合坐之勢,鞫廳罷後,當爲擧行。大臣之意如此,敢啓。傳曰,知道。
又啓曰,明日仁政殿專經文臣殿講時命官,何大臣進去乎?敢稟。傳曰,領相進去。
又以禮曹意啓曰,今此文臣殿講時,考見各司擧案時,權知承文副正字申正模·柳壽垣·李普昱·曺命敎,俱以在外懸頉,身有職名,任意下鄕,莫重殿講,不爲進參。似當別樣警責,而本曹請推之外,他無責罰之道,竝推考,何如?傳曰,允。
又以實錄廳堂上,牌不進,推考傳旨捧入時,李光佐·李台佐,情勢難安,待命金吾門外,不得承牌之意,微稟,傳曰,兵曹判書李光佐,禮曹判書李台佐勿待命事,分付。
吏曹口傳政事,實錄兼春秋李巨源。
以執義徐命遇,掌令李鳳年·愼惟益等,牌不進罷職傳旨,傳曰,推考傳旨捧入。
朴熙晉,以義禁府意啓曰,以京畿監司狀啓,刑曹粘目,恭陵參奉宋河源移本府處置事,允下矣。宋河源下去忠淸道淸州地云,依例發遣府羅將拿來,如何?傳曰,允。
又以祔廟都監郞廳,以都提調意啓曰,本都監三房監造官洪致寬,以身病累度呈狀,無意察任,改差,其代以繕工監假監役官尹尙衡差下,使之察任,何如?傳曰,允。
又以兵曹意啓曰,今四月十一日,武臣武經七書講書日次,而文臣殿講相値,不得爲之之意,敢啓。傳曰,知道。
又以弘文館意啓曰,本館下番闕直,未有甚於近日,事體極爲未安。下番闕員,令政院稟旨變通差出闕員,仍卽牌招察任,何如?傳曰,允。
又啓曰,因弘文館草記,闕員令本院稟旨變通差出事,允下矣。政官所當卽爲牌招,而日勢已暮,待明朝牌招開政,差出闕員,何如?傳曰,允。
又以義禁府意啓曰,本府參下都事李敏躋,與參上都事李敬躋,有應避之嫌,當此設鞫多事之時,不可不備員,都事李敏躋,令該曹卽爲口傳換差,何如?傳曰,允。
又以祔廟都監郞廳,以都提調意啓曰,今此祔廟時,神榻所用廣厚板,必以長廣者取用,公私所儲,俱是短狹,不可用之。在前國恤時,輪臺板,以長生殿所在取用矣。今亦依此例,本殿所在黃腸板二立取用之意,敢啓。傳曰,知道。
司諫李濟,獻納尹會,正言呂善長啓曰,請前後合啓發論臺官遠竄,連啓隨參諸人,削奪官爵事。措辭見上請寢趙聖復發配之命,仍前設鞫事。措辭見上請志述所懷時,國子堂上遠竄事。措辭見上請權削奪官爵,門外黜送事。措辭見上請寢朴致遠等三人放送之命,仍令該府,嚴覈勘斷事。措辭見上王獄罪囚,何等嚴重,而頃日禁府罪人玄德明之以刃自刺,睦虎龍上變日,罪人白望之越獄逃躱,幾至失捕,俱係前所未有之變,事極寒心,大關後弊。伊日入直都事,不謹防守之罪,終不可不嚴懲,請當該禁府都事,摘發拿問定罪,羅卒等各別重究。鞫廳罪人之逮捕,至嚴且急,倍道拿來,法意有在,而今此罪人拿來,率多稽緩,甚至於四日之程,五日始返,事之寒心,莫此爲甚。請當該都事拿問定罪。答曰,不允。末端兩件事,依啓。
黃爾章,以鞫廳意啓曰,罪人金龍澤·李天紀等,所當依啓下加刑,而以承服罪人鄭麟重之招,有盤問之端,龍澤·天紀等,今姑停刑,以麟重招辭,發爲問目更推,罪人白望,亦當依啓下加刑,而昨夕,自捕廳鉤問二英母金召史,搜得白望所聚置銀子一千三百餘兩,錢一百四十餘兩,故白望施威鉤問,出示銀封,則以爲果是渠之所藏置,而封紙上所着套書,亦是渠之套書,所刻乃德操二字,故問其字義則以爲,何爲問此等小事,必欲置之死地云。其間多有隱情,旣受累次之刑,徑斃可慮,白望今姑停刑,二英母金召史拿來憑覈後,稟處,二英·老味等,姑爲停刑,待諸罪人盤問後處之。李喜之,忍杖不服,加刑得情。沈尙吉則睦虎龍處更推,兩人所供,節節相反,一處面質後,稟處,何如?傳曰,依啓。
傳于朴熙晉曰,推鞫姑罷。
朴熙晉啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
兵曹口傳政事,副司果李巨源。
全羅監司,以靈光居船人吳元金等九名渰死事,狀啓。傳于南就明曰,渰死人等,令本道恤典擧行。
夜一更,月入太微西垣內。
上在昌慶宮。停常參·經筵。
下直,月串僉使朴鶴齡,龍媒僉使朴時梓。
金致龍啓曰,來十五日,儒生殿講日次,而國忌正日相値,頉稟。傳曰,知道。
又啓曰,大提學圈點,鞫廳罷後擧行事,日昨稟啓矣。卽者大臣送言,罷鞫遲速,有不可知,今日殿講罷後,可以合坐云。前前大提學姜鋧及政府西壁·六卿·判尹,竝卽牌招,何如?傳曰,允。
朴熙晉,以義禁府言啓曰,慶尙道尙州牧推考敬差官啓本,刑曹粘目,倫紀罪人李玉江·玉世等,移本府處置事,允下矣。依例發遣都事拿來,何如?傳曰,允。
金致龍啓曰,前前大提學姜鋧,牌不進,推考傳旨,今方捧入,而文衡薦望,事體重大,更爲牌招,何如?傳曰,允。
注書尹光益有頉代,以金東俊爲假注書。
金致龍啓曰,今日文臣殿講時,考官刑曹判書朴泰恒,謂有身病,不爲出肅。卽爲牌招,以爲進參之地,何如?傳曰,允。
以備忘記,傳于朴熙晉曰,居首成均館典籍金冽,半熟馬一匹賜給。
金始煥啓曰,左副承旨趙景命,同姓五寸叔,淳昌郡守趙海壽身死,服制已行四日,出仕,何如?傳曰,允。
朴熙晉啓曰,監察十三員內,五員未署經,一員掃墳受由,宗廟及各陵各殿望祭時,無以推移分排。未署經監察,署經前行公事,分付,何如?傳曰,允。
金始煥啓曰,都事·守令,除拜已久,諫院則昨纔署經,而憲府則或在外或疏單入啓,執義徐命遇進參鞫坐,只有持平朴弼夢一人,而無他行公之員,備員開坐,署經無期,遠道夫馬,一任留滯,殊甚可慮。在前如此之時,若果一司署經,則或有變通發送之例,何以爲之?敢稟。傳曰,發送宜矣。
南就明,以戶曹言啓曰,本曹經用,俱爲蕩竭之中,錢貨尤甚絶乏。在前如此之時,或以嶺底七邑稅穀,作錢取用,而頃因賑恤廳草記,七邑稅穀,先以京倉米相換,今方連續放下於軍兵等朔料矣。今年稅入之錢,旣不過萬餘兩,況當祔廟三都監大役,許多需用,着手無地,其他責應之事,亦甚夥然,若非嶺底穀作錢取來,則本曹事勢,誠未免狼狽之境,故纔已往復,停當於賑廳矣。嶺底七邑稅穀,還自本曹,依前作錢取用,而先用賑米之代,則前頭以稅米或請得米,推移還報,事涉便好。以此知委該廳及本道,何如?傳曰,允。
又啓曰,前前大提學姜鋧,再招不進後,陳疏到院,觀其措語,以曩時館閣拔去薦錄,爲難進之嫌。原疏纔已退却,而到今以前任文衡,陳達請牌,則其不以向日之事,爲穩當者,從可知矣,不必以此深引爲嫌。文衡圈點,事體甚重,所當更爲請牌,而一日三牌,有傷事體,何以爲之?敢稟。傳曰,不必深嫌,更爲牌招。
賓廳啓曰,大提學圈點以入,而前大提學姜鋧,嫌不自書其名,故依前例添書圈入之意,敢啓。傳曰,知道。
以李光佐爲大提學。
大提學薦三點,李光佐·柳鳳輝·金一鏡。二點,姜鋧·李師尙,一點,趙泰億。
有政。吏批,判書李肇陳疏未承批,參判金一鏡陳疏未承批,參議李眞儒進,右承旨金致龍進。兵批,判書李光佐病,參判尹就商病,參議朴彙登進,參知柳鳳徵服制,同副承旨朴熙晉進。
吏批啓曰,判書李肇,參判金一鏡陳疏未承批。小臣獨政未安,何以爲之?敢稟。傳曰,只出緊任。
又啓曰,弘文館提學差出事,命下,而擬望之人乏少,外任竝擬,何如?傳曰,允。
又啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,玉堂闕員,今當差出,而曾前出入之人,多在違牌坐罷中,無以推移備擬。合有變通之道,何以爲之?敢稟。傳曰,別單書入。
吏批,以李廣道爲兵曹正郞,李廷濟爲禮曹參議,金一鏡爲弘文提學。禁府都事李敏躋,司饔奉事鄭錫範相換。以金廷潤爲淳昌郡守,尹㝚爲修撰,崔昌演爲成川府使,李夏源爲義州府尹。弘文館大提學李光佐,藝文館大提學李光佐,知成均李光佐。
兵批,副護軍閔昌基·李秀英,副司正柳時模單付。
朴熙晉啓曰,問事郞廳,以鞫廳大臣意啓曰,問事郞廳李顯章,時無職名,令該曹,口傳付軍職,何如?傳曰,允。
鞫廳啓曰,罪人金龍澤·李天紀等,陰凶情節,旣已自服,而遲晩二字,特未發口,更加嚴刑,遲晩取招。鄭麟重雖已承款,他囚多有盤詰之端,姑請仍囚矣。諸囚則今已推覈,而尙多隱情,更加嚴刑窮問,白望依前啓請加刑,李喜之,忍杖不服,更加嚴刑。沈尙吉,與睦虎龍面質時,語多見屈,銀貨一款,諉之於爲厥叔榗求官行賂之資,顯有周遮掩覆之迹,刑推得情。二英更推,業伊·老味等,今姑仍囚,以待結末,李姓宮人墨世,出付鞫廳,以爲按問之地,何如?答曰,依啓。
朴熙晉啓曰,密符,親納,例也,而前統制使李壽民,謂有身病,使其褊裨替納,事體未安,推考,何如?傳曰,允。
又啓曰,今日政,新除授玉堂牌招事,命下矣。今已夜深,待明朝出牌之意,敢啓。傳曰,知道。
鞫廳啓曰,罪人白望·李喜之·沈尙吉,忍杖不服,竝加嚴刑。金龍澤·李天紀,陰凶情節,昨日已爲自服,而遲晩拒逆,故加刑准次,終始拒逆,情狀萬萬狡慝,更加嚴刑,遲晩取招。墨世則二英招辭,有可問之端,發爲問目,更推。金省行,事當原情捧招,而條貫自別,姑爲仍囚。業伊,今無更問之端,放送。趙洽,旣已原情。睦虎龍處更推。鄭麟重旣已遲晩,依法例結案取招後,照律處斷,何如?答曰,依啓。
全羅監司權重經疏曰,伏以臣,喉院告病,特蒙恩遞,一麾出守,實愜拙分,而適緣身有痼疾,當此寒暖換易之際,舊恙新痾,一時交加,除命累日,尙稽一謝,惶隕之極,若無所容,不意玆者,移授湖臬,聞命驚惕,益不知所以爲計也。夫藩翰之重,非如一州郡之比,固非人人所可叨冒,而況此南紀雄藩,控制千里,管領五十餘州。如臣庸愚衰病,錮廢多年,觸事生疎,其何敢不自揆量,唐突冒受,以重誤國事,而孤負委寄之盛意哉?伏愿聖明,諒臣至懇,亟遞臣新授職名,以幸國事,以安私分,不勝萬幸。且臣有區區痛迫之私,玆敢不避煩猥,刳心瀝血,冒死悉暴於天地父母之前。蓋自甲戌以來,以己巳事,醜辱其時諸臣者,殆難指數,及夫前冬改紀之後,蓋又累發,而至于尹淳·沈珙而極矣。子若孫之說,固已前所未有,而若淳之曰無母,珙之曰逆,一節深於一節,一層加於一層,加之以千古人臣之極罪,而無少顧藉,言之憯刻,胡至此極?嗚呼,己巳之事,國家之大變,臣民之至慼,伊時在廷之臣,上自大臣,下至三司百僚,毋論彼此,號泣奔走,合辭力爭,而終不能得之於君父,則此特當日諸臣之至不幸耳。天日在上,鬼神傍臨,夫豈有一毫他心,彷彿於淳·珙等之所云云哉?況臣先祖父領議政臣大運,萬死生還,遽遭罔極之變,驚號痛迫,尤別他人,率諸宰詣賓廳,瀝盡腔血,天聽邈然,及其入對前席,矢口批鱗,敢効牽裾之忠,而天威震疊,迫令退出,故不得已迸出闕外,而續上待罪之章矣。及夫朴泰輔等,抗疏受拷,而天怒益震,聖敎益嚴,有非臣子所敢聞者,凡諸啓奏疏章,竝令勿捧,而至下論以逆律之敎。雷霆之下,靡不摧折,倉卒之際,多乖本情,以致庭籲中掇,苦心未暴,臣祖每以身爲元輔,遭此變故,不能積誠發忠,感回天心,爲平生之至恨。此蓋臣祖自頌之意,而稽諸簡策,求之義理,安有以廷爭之不能回天,或謂之無母,或謂之逆,如淳·珙等之云乎?及其節目之下詢也,臣祖移病不對,而別上箚曰,臣伏見備忘記,有廢爲庶人,歸之私第之命,臣不勝驚惶痛迫之至。內殿於辭氣之間,設有過差之事,此不過仰媲儷之恩,恃包容之德,自不覺其重獲罪於仁覆之下也。以聖上天地之弘量,豈無所以善處之道乎?凡人有罪,亦且開遷善之路,啓改過之端,況於配體之重乎?無已則處之別宮,而存其名號,仍其儀物,則聖明處變之道,於斯爲盡,一國輿人之望,亦可少慰,此不亦善之善者乎?臣十年母事,名分已定,而一朝遽有此擧,區區痛迫之懷,不能自已,不避鈇鉞之誅,敢陳紸纊之下云云。答曰,朝家處分,旣已完了,則大異於庭請之時,或稱內殿,或稱過差,揆以國體,決不當若是也。噫,先祖之斷斷血忱,據此一箚,足可自暴。故相臣尹趾完,正直人也。其言可徵於後世,而其救解臣祖之疏,亦擧此箚爲證。使臣祖,誠有可言之疵,則趾完以臭味不同之人,豈肯出氣力伸救至此哉?臣祖歷事三朝,恩禮備至,及至先朝,倚毗尤隆,甲戌初,雖迫於時議,暫賜恩譴,而旋垂霈澤,及其凶音之上聞,卽下備忘,嘉奬淸白,牽復舊秩,以示悼傷之意,大小朝竝賜弔祭,又令有司庀葬事,幽明之間,哀榮無憾。誠使臣祖之罪,有如淳·珙等之言,則先大王終始眷顧,豈如是乎?淳·珙等之萬萬無謂,於此亦可徵矣。且臣尤有所痛者,己巳諸臣被罪之初,彼奸凶輩,至以倫紀目之,仁弘·造·訒之罪驅之,其言之無倫如此。乙亥夏疏決時,臣祖之蒙宥也,領議政南九萬白曰,光海時,群凶主張請廢之論,己巳事,乃聖上過擧,諸臣則不能力爭之罪而已。上曰,己巳事,何可比擬於光海時耶?若以當時諸臣,不能碎首力爭,爲范仲淹·孔道輔罪人,則容或可也,何可每以不當擬之事,比之於不當擬之地耶?古語曰,欲投鼠而忌器。何敢若是?大哉,王言,只此一敎,可以暴己巳諸臣之本心,而況投鼠忌器之敎,聖意皎然,凡爲先王之臣子者,若粗解君臣之義,而知投鼠之可忌,則何敢復以己巳事,斷斷不已,若是其無嚴乎?在先朝,且不敢,況於今日殿下之前乎?此義皎然,愚婦亦知,而今淳·珙等,專昧分義道理之如此,徒快目前之口氣,惟以詬辱人爲事,豈不痛哉?臣以後死之人,每被泉壤之誣衊,私心痛怛,寧欲無生。伏愿殿下,下臣此章於廟堂,平定臣言之虛實是非,苟以臣言爲誣飾自明,則先治臣誣罔之罪,仍勘惡逆之律,使臣等闔門廢錮,以伸國法,如其不然,則快賜開釋,明示處分,俾嘵嘵者,毋復以惡言相加焉。噫,逆者,天下之大惡也。有其實而漏其網,則失刑甚矣,無其實而人或以妄言誣人,則亦自有其律矣。惟聖明之哀憐,而竝垂照察焉。臣無任血泣祈懇之至,謹昧死以聞。三月入啓答曰,省疏具悉。旣往之事,不必爲嫌,卿其勿辭,速往欽哉。四月十一日下批
康熙六十一年壬寅四月十一日午時,上御進修堂,承旨持公事入侍。入侍承旨南就明,假注書柳時模,記事官金岱·宋寅明。南就明進讀咸鏡監司韓世良狀啓,本道陵寢修改處,禮曹回啓,竝擇日擧行事。又讀全羅監司兪命弘狀啓,道內各邑鄕校毁傷處修改事。禮曹回啓,竝擇日擧行事。又讀平安監司李眞儉狀啓,農事形止及淸北非時雹雪,事係變事。讀畢,更跪曰,昔漢臣魏相,每有四方災異,郡未及上,輒入陳,災沴之降,人主之所當知而警惕故也。今此關西變異,實係非常,自上宜有惕然存警之道矣。上無發落。
上在昌慶宮。停常參·經筵。
大妃殿·大殿·中宮殿·世弟宮·嬪宮,政院·玉堂問安。答曰,知道。
藥房,大妃殿·中宮殿問安。答曰,知道。
藥房都提調臣趙泰耉,提調臣韓配夏,副提調臣金始煥啓曰,欲雨不雨,風日不佳,伏未審此時,聖體,若何?大妃殿氣候,亦何如?自上所進防風通聖散,已滿三十貼,今日率諸醫入診後,議定繼進當否事,旣已定奪矣。王世弟進服醒心散,亦已至四十貼,必須入診停進與否,可以議定矣。臣等不勝憂慮,敢來問安,竝此仰稟。答曰,知道。慈殿氣候,少有不平之候,不至大段,不勝煎悶。予則無事,而防風通聖散·醒心散竝停止,勿爲入診,世弟宮入診,宜矣。
藥房口傳啓曰,臣等有勿爲入診之敎,請令醫官入診,何如?惶恐敢啓。傳曰,醫官入診,亦勿爲之。
藥房再啓曰,卽伏聞醫女所傳之言,大妃殿,微有感冒之候,已至數日云,臣等伏不勝驚慮之至,卽令醫女入診,詳察症候後,議定當進之藥,宜當,敢此仰稟。答曰,知道。
藥房三啓曰,伏聞入診醫女所傳之言,大妃殿感冒之候,自內雖已進服,金銀花茶取汗浹洽,而猶未和解,脈度沈數,喉門微疼,脚部不利云。臣等與諸御醫,反覆商議,則皆以爲柴胡涼膈散,加知母·麥門冬各一錢,只角五分,連進三貼,宜當云,此藥,卽爲劑入之意,敢啓。答曰,知道。
朴熙晉啓曰,司饔院官員,以都提調·提調意啓曰,本院奉事鄭錫範,以葦魚監捉官,下去漁所矣。昨日與義禁府都事李敏躋,相換,李敏躋,使之急速下送,以爲遞代之地,何如?傳曰,允。
以修撰尹㝚,牌不進罷職傳旨,傳于朴熙晉曰,推考傳旨捧入。
朴熙晉,以弘文館言啓曰,修撰尹㝚,旣有只推之命,更爲牌招察任,何如?傳曰,允。
趙景命以義禁府言啓曰,當此設鞫多事之時,本府都事,不可不備員,出使都事趙星壽,令該曹口傳,閑官換差,何如?傳曰,允。
吏曹口傳政事,禁府都事趙星壽,司䆃主簿金沆相換。
鞫廳啓曰,罪人白望,累次嚴刑之下,一向抵賴之狀,尤極凶頑。李喜之·沈尙吉,忍杖不服,竝更加嚴刑。金龍澤·李天紀,旣已承服之後,遲晩取招,終始拒逆,其爲情狀,萬萬絶痛,更加嚴刑,期於取招。趙洽與睦虎龍面質,墨世·二英,竝姑仍囚,以待結末,何如?答曰,依啓。
朴熙晉啓曰,實錄廳郞廳,以摠裁官意啓曰,都廳郞廳鄭錫五罷職,代以一房郞廳尹游陞差,其代以持平金弘錫差下,一房郞廳趙最壽有頉,代以前佐郞金始炯差下,使之察任,何如?傳曰,允。
答兵曹判書李光佐,禮曹判書李台佐聯名疏曰,省疏具悉。被誣之言,不必深嫌,卿等勿辭,從速行公。原疏見下
鞫廳啓曰,罪人白望·李喜之·沈尙吉,忍杖不服,更加嚴刑,趙洽與睦虎龍面質時,許多辭說,一不辨明,亦有違端,刑推得情。金龍澤·李天紀,旣已承服之後,遲晩取招,累次加刑之下,一向拒逆,事之痛惋,莫甚於此,更加嚴刑,期於取招,何如?答曰,依啓。
趙景命啓曰,因弘文館草記,修撰尹㝚牌招事,允下矣。闕門已閉,待明朝出牌之意,敢啓。傳曰,知道。
兵曹判書李光佐,禮曹判書李台佐,聯名疏曰,伏以臣等,晩因風傳,伏聞鞫廳罪人白望,向於誣辱大臣之時,亦擧臣等之名,臣等震驚之極,心膽俱墜,亟欲歸身司敗,仰請處分,而鞫廳嚴秘,莫得其眞,末由指的而爲辭,只自席藁泯伏,危蹙無措。今伏聞大臣筵白,明其白地侵及之狀,至請牌招,玆事顚末,已經上徹,則其何敢一刻偃息於私次,走伏金吾門外,泥首俟命,分受大何矣。不意天鑑至明,曲垂照察,至有勿待命之敎,顧臣等,何以得此於君父?感鏤入骨,不覺血涕之交迸也。臣等雖無狀,事國家三十年,致身六官之長,立心行事,國人知之,天日臨之,彼幺麽逆豎之亂言橫誣,豈足以售汚衊,而臣等之最所崩心剜骨,直欲無生者,弟兄之所一生砥礪,只在於殫盡心力,少效忠報之節,乃於白首之年,被此罔極之言,更何顔面,自顯於當世乎?雖荷天地父母恩慈曲庇,而終不敢以此自恕,天牌荐降,祗承無路,仰首重宸,但有涕泗,玆敢瀝盡肝血,哀籲於聖慈之下。伏乞少垂回燭,亟命有司,將臣等所被之誣,盡分窮覈,以昭暴臣等之情實,卽臣等退而九死,亦無餘恨矣。臣等無任血泣祈懇之至,謹昧死以聞。批答見上
上在昌慶宮。停常參·經筵。
未時日暈。
下直,全羅左水使朴世挺,龜山僉使朴成裕,彌串僉使李英發,位羅萬戶朴繼後。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調臣趙泰耉,提調臣韓配夏,副提調臣金始煥啓曰,伏未審夜來,聖體若何?大妃殿感冒之候,湯劑進御之後,諸症候有差減之勢乎。今日亦令醫女入診,詳察症候加減,何如?臣等不任通宵憂慮,敢來問安,竝此仰稟。答曰,知道。無事。慈殿症候與昨一樣,而不知大段,間日問安。
金致龍啓曰,今日持公事入侍當次,而時無公事,頉稟。傳曰,知道。
趙景命,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金致龍,以侍講院言啓曰,孝寧殿望祭,王世弟攝行時,宮官不可不備員,輔德兼輔德兼弼善有闕之代,令政院稟旨差出,仍卽牌招,以爲備員陪從之地,何如?傳曰,允。
金致龍啓曰,因侍講院草記,孝寧殿望祭,王世弟攝行時,宮官不可不備員。輔德·兼輔德·兼弼善有闕之代,令本院稟旨差出,仍卽牌招事,允下矣。政官卽爲牌招開政,何如?傳曰,允。
以備忘記,傳于趙景命曰,今下弓矢,彌串僉使李英發給送。
金致龍啓曰,全羅監司權重經,尙不出肅,遠地夫馬之弊,殊甚可慮,本兵重任,大政後尙不行公,機務積滯,實錄堂上亦是緊務,而曠日引入,今則疏批已下,全羅監司權重經,兵曹判書李光佐,禮曹判書李台佐,竝卽牌招,何如?傳曰,允。
趙景命啓曰,校理沈珙,連爲入直矣。朝者以祔廟都監都廳,晝仕出去,而身病猝重,不得入來,陳疏到院,今聞其病,係是實狀,故元疏不得不捧入,而莫重玉堂闕番,極涉未安,修撰尹㝚,牌招入直之地,何如?傳曰,允。
以修撰尹㝚牌不進,罷職傳旨,傳于金致龍曰,推考傳旨捧入。
有政。吏批,判書李肇陳疏未承批,參判金一鏡陳疏未承批,參議李眞儒進,右承旨金致龍進。兵批,判書李光佐病,參判尹就商進,參議朴彙登病,參知柳鳳徵服制,右承旨金致龍進。
吏批啓曰,判書李肇,參判金一鏡陳疏未承批,小臣獨政未安,何以爲之?敢稟。傳曰,只出緊任。
吏批,以李景說爲掌令,金啓煥爲輔德,李眞望爲戶曹參議,李顯章爲兵曹佐郞,李德鄰爲忠勳都事,柳綏爲京畿都事,李廷燁爲高陽郡守。
吏曹口傳政事,實錄兼春秋金弘錫·金始炯單付。
兵批,護軍鄭錫三·李鳳年。
兵曹口傳政事,副司果金始炯。
黃爾章啓曰,鞫廳大臣以下,來詣請對矣。傳曰,引見。
答領敦寧魚有龜疏曰,省疏具悉卿懇。疏辭令廟堂,稟處。原疏在下
鞫廳啓曰,罪人金龍澤,旣已遲晩,依例結案取招後,照律處斷。李天紀陰凶情節,承服之後,遲晩取招,拒逆不着,頑忍之狀,尤極痛惋,更加嚴刑,期於取招。李喜之·趙洽忍杖不服,更加嚴刑。沈尙吉出銀一款,雖已自服,若其用處,與虎龍之招,有所牴牾,今姑停刑,與虎龍一處對辨後,稟處,何如?答曰,依啓。
獻納尹會啓曰,向者大臣縣道一疏,不過援引古事,自附匡救之義,而兩司合啓,直請削黜,遣辭危險,顯有嫁禍之意,至於頃日庭請旣罷之後,大臣不顧情勢,體例之萬萬難强,毅然自奔走入禁門,爲以死力爭之計,誠以天位將危,宗社如綴,聖明求助之志,哀痛惻怛,臣子秉彝之心,有不忍暇論他事,則其斷斷血忱,可謂有古大臣風。及其造膆抗言,終至回天,則大小人情,動色相賀,而處耳目之任者,乃敢白地捏造,驅之於罔測之科,直請拿鞫,旋又變爲遠竄,其閃倏伸縮之態,姑不暇論,本心之專在不悅於收還備旨者,昭不可掩。陰凶之罪,在所必討,請前後合啓發論臺官遠竄,連啓隨參諸人,削奪官爵。本院以賊臣聖復設鞫嚴刑究問事,屢次論啓,而聖上尙靳允可,臣不勝悶鬱之至,聖復之疏導之於前,而四凶之箚踵進於後,其首尾相應,血脈貫通,受嗾嘗試之狀,萬目難掩,當初臺臣之或疏或啓,請以鞫問者,蓋以此也,而聖批中,務盡詳悉爲敎者,亦可見聖意所在也。及其拿來設鞫之後,其所自明之說,無非泛然之語,窘遁之辭,嚴刑鉤得,獄體當然,而再次更推,不卽請刑,已失按獄之道,乃於判付中,以其所陳,不過輕妄爲敎,仍有還配之命,臣竊惑焉。夫受人頤指,謀動天位,何等罪惡,而恕之太寬,不復究問,使密地潛伏,驅使鷹犬之輩,終然漏網,則豈非失刑之大者乎?按法之體,決不當如是,請亟寢趙聖復發配之命,仍前設鞫嚴刑究問,罪人志述書進所懷,逼辱聖躬,無復有人理,職在師儒者,所當嚴斥之不暇,而其時國子堂上,不但視若尋常,循例捧入,藉重賢關之空堂,措辭啓稟,操切君父,略無忌憚,其無嚴不敬之罪,不可不懲,請當該同知成均大司成,竝命遠竄。丁酉嶺儒之罷場,槪亦出於忠憤攸激,則與無端作挐者有間,而其時道臣權,摘發首唱,至於囚繫而狀聞,略不顧藉,其爲無嚴,莫甚於此,物情之駭憤,久而未已,則不可以事在旣往而置之,請前監司權,削奪官爵,門外黜送。臣等於金吾判付朴致遠等放送之命,竊不勝訝惑之至。致遠等意構相臣,語逼聖躬,論其負犯,決難容貸,臺臣究問,元非美事,初不拿覈,容或可矣,而一訊經釋,莫鉤隱情,旣無補於待臺閣之義,大有壞於審王法而道,況聞其爰辭,吐呑不明,情節叵測,若不更加窮問,則適增其悖慢之氣,而累聖朝,而損獄體則尤大矣。請寢朴致遠等三人放送之命,仍令該府,嚴覈勘斷,鞫囚文書,勿論緩緊,一倂搜探封納者,乃所以嚴鞫事也。迺者罪人李喜之拿來之時,靈巖郡守文德麟,本以喜之同里狎客,要於中路,乃欲除出數張書札,初似懇請,末乃驅迫,雖因都事之據理牢拒,終不出給,而德麟之潛與喜之交通,恐其隱情之或露,必欲劫奪文書之狀,誠極痛惋。其慢視王命,容護罪人之罪,不可不嚴懲,請靈巖郡守文德麟,拿問定罪。軍資奉事金翼亮,本以漏落內奴,依附於春澤兄弟之家,蹤跡詭秘,人皆指目者也。詐稱故相臣金宗瑞之後孫,囑託筵臣,肆然陳達,至請收錄,濫通仕籍,物情莫不駭憤。夫宗瑞之絶嗣,國人之所共知,當時又無沒官之事,則翼亮之以公賤子枝,假託名臣之裔,昭然難掩,決不可一日齒諸衣冠之列,以貽搢紳之羞,請軍資奉事金翼亮,削去仕版。答曰,不允。趙聖復事及末端兩件事依啓。
執義徐命遇啓曰,臣於鞫廳罪人鄭麟重定律事,有不能爭執之失,蓋麟重遲晩招辭中,謀逆同參之迹,不翅狼藉,而勘之以知情不告之罪,有乖獄體,故臣於參鞫時,有所違覆,而終不能力爭,固已歉然,而退聞物議,以擬律逕廷,大以爲非。伊時同參之諫官,亦旣引避,則臣之所失,固無異同,何可獨爲晏然而已乎?請命遞斥臣職。答曰,勿辭。
黃爾章啓曰,執義徐命遇再啓煩瀆,退待物論矣。傳曰,知道。
鞫廳啓曰,罪人沈尙吉,與睦虎龍面質,則銀貨用處,未免見屈,沈尙吉更加嚴刑,二英前後所供,輒皆變幻,情狀極爲巧詐,加刑得情,李喜之·趙洽,所當依啓下加刑,而李喜之累次嚴刑,氣息危綴,趙洽病勢方劇,食飮不通,若復嚴刑,則徑斃可慮,差歇間,竝姑停刑。老味,天紀,已斃之後,更無可問之端,放送,何如?答曰,依啓。
金致龍啓曰,今日政,新除授輔德金啓煥牌招事,命下矣,闕門已閉,待明朝出牌之意,敢啓。傳曰,知道。
又啓曰,修撰尹㝚牌招事,命下矣,今已夜深,待明朝出牌之意,敢啓。傳曰,知道。
領敦寧府事咸原府院君魚有龜疏曰,伏以臣於向來危蹙之際,屢陳血懇,乞解所兼重任,而聖批寬假,輒靳開許,瀆擾是懼,不得不黽勉蹲冒,而至於扈衛一二廳之尙今久兼,尤有所萬萬悚悶者矣。臣於前疏,敢引先朝舊例,仰請大臣中除拜屬任,則聖批以自有處分爲敎,故日夜顒俟,冀蒙變通之命,而迄今累月,尙未有處分。凡將任之兼察,或由於一時苟簡之致,而至於三四朔之仍因兼管,曾所未有,私心之惶懼,已不可言,而國體之傷損,當復如何?玆敢不避煩瀆,更申微懇。伏乞聖明俯垂諒察,特降明旨,以臣所兼一二廳之任,速許變通移屬,以重國體,以安私分,不勝萬幸,臣無任屛營祈懇之至,謹昧死以聞。三月入啓,今日下批批答見上
康熙六十一年壬寅四月十三日午時,上御進修堂,鞫廳大臣以下請對入侍。入侍,右議政崔錫恒,判義禁府事沈檀,同義禁府事李正臣·金一鏡·柳重茂,右副承旨黃爾章,持平朴弼夢,正言呂善長,事變假注書柳時模,記事官趙顯命·宋寅明。右議政崔錫恒進曰,日氣不和,聖體若何?大妃殿感冒之候,已盡和解乎?中宮殿氣候一向平安乎?上曰,唯。臣等方開鞫坐矣,有稟定事,入來請對矣。承服罪人金龍澤遲晩取招,未及結案之前,徑先物故,緣坐籍沒等事,自當依律擧行,而行刑一款,極爲難處,若檢屍出給,則或似太緩,若直爲行刑,則有違法例,臣意則雖不正刑於已斃之罪人,恐無損於天地之大,而臣等不敢任意處斷,議大臣稟處,何如?又所啓,罪人白望,以逆魁大小急手之事,無不擔當,陰兇情節,畢露於兇人之招,況所謂短劍,龍澤以出給爲言,白望亦以受置自服,所聚銀貨,自鞫廳已爲搜得,問於白望,則亦不敢隱諱,而特不言用處,而遲晩取招,終始拒逆,其身雖徑斃,贜物現捉之後,決不可置之,取考前例,則庚申獄事,以李台瑞·趙䃏,終不承款,而以其逆節之昭著,議于大臣,有緣坐籍沒之敎。李天紀謀逆情節,旣已自服,而遲晩取招,終始拒逆,亦已徑斃,神人之憤,當復如何?台瑞·䃏雖未承款,尙且準法,況天紀二度筆札,旣已見捉,陰兇情節,又已自服,緣坐籍沒等事,所當依律施行,而亦非臣等所敢擅便,竝議大臣處之,何如?上曰,唯。金一鏡曰,臣取考仁祖朝戊辰年故事,其時逆賊李繼先·閔澍等,乃主謀之渠魁,特以兇忍不服之故,當初未正刑,物情憤鬱,因臺啓,自上議于大臣,大臣以不可不正刑之意,仰陳,遂有依大臣議施行之命,李繼先·閔澍等,屍身已爲推去,而發遣都事取來正刑。今白望,兇器現發,銀錢被捉,又使二英,探問闕內動靜之狀,皆已自服,此是兇賊之魁,大小急手行兇陰謀,畢露無餘,而頑忍獰兇,特未遲晩,緣坐籍沒等事,大臣纔已稟定,而臣意則依戊辰之例,渠雖徑斃,不可不正刑磔尸,此一款,亦問議于大臣擧行,何如?上曰,依爲之。
沈檀曰,逆獄情節,大臣旣已陳達,小臣別無所達,而大槪,向時人權勢太盛,養成此禍,亂賊何代無之,而安有如此獄劍藥狼藉之事乎?臣等毛骨俱竦,渠等終不結案,臣等不善治獄,致其徑斃,此則臣等之罪也。白望,尤是逆魁,而終未正刑,劍是渠家所出,而亦不遲晩,豈不可痛乎?
柳重茂曰,劍則渠亦自言受置,而終不遲晩,安有如此窮兇之人乎?旣曰受劍,則便是承服矣。
右相又曰,亂賊何代無之,而未有如此獄之窮兇極惡者,興兵犯闕,古或有之,而此則初以用劍·行藥爲言,終又生廢黜之計,三計之不行,實賴皇天之默佑殿下之洪福而已,罪人之竟未正刑,莫非臣等之罪也。
沈檀曰,緣坐籍沒事,大臣旣已陳達,雖非法例,先朝旣有已行之典,則恐無不可也。
右相曰,天紀旣已自服,今無可論,而白望,亦自言受置短劍,但不承服而已。
李正臣曰,罪人中,白望尤極兇獰,十次受刑,終不遲晩矣。
黃爾章曰,臣以刑房,連赴鞫坐,獄情,大臣旣已悉陳,而自有逆賊,未有如此者,凶器捉得之後,參鞫諸臣之心,何如哉,退刑一款,誠如一鏡之言矣。
金一鏡曰,不肖小臣,受恩罔極,待罪獄官矣。謀弑君父之逆,出於此際,諸賊滿獄,此而不治,則國事罔極,小臣以明査嚴覈,以報君父之讐,自誓於心,意外因兇賊亂招,卽出胥命矣。自上有勿待命之敎,小臣感激涕泣,繼又大臣陳達,令臣按治,小臣當此之時,不暇顧恤私義,故冒出按治,終使逆魁徑斃,臣罪大矣。臣之情地迫隘,故頃嘗陳疏,而未及承批,此非言私之時,故冒出按治,而實爲萬分惶悚矣。
右議政所啓,白望·龍澤·天紀等,雖未及遲晩取招,前後問目原情,一一抄出於朝報,使中外,曉然知其陰兇情節,何如?上曰,依啓。又所啓,吳瑞鍾·金省行事,與逆獄,元不相關,當待此獄收殺後,別爲稟處矣。上曰,唯。又所啓,上變人,着枷囚禁者,蓋以所告無實,則當用反坐之律故也。此則逆節狼藉,上變人不可一向着枷,解枷,何如?上曰,唯。又所啓,此人等招辭中,事關東宮者勿問事,領相旣已定奪矣,此後則,雖有關係之言,勿入推案,何如?上曰,唯。沈檀曰,大臣,旣已定奪,關係東宮事,不入推案矣。
李正臣曰,大臣之言是矣。諸賊招辭,雖或有語逼東宮者,其在獄官之道,書出不當,此意不可不預爲稟定,故敢達矣。
呂善長所啓,今此罪人鄭麟重謀逆情節,不啻狼藉而以知情不告,照律失之太輕,物議皆以爲非云。臣初參鞫坐,未諳獄體,議啓之際,不能爭執,非斥之來,在所難免,決不可仍冒於臺次,請命遞斥臣職。上曰,勿辭。右副承旨黃爾章所啓,正言呂善長,再啓煩瀆,退待物論矣。上曰,知道。
朴弼夢曰,今以鞫獄事,大臣及諸堂上,已有陳達,而龍澤·天紀事,旣已以議大臣定奪矣,更無可達。特以重其事之意,出於問議大臣,而論以王法,正刑斷無可疑,白望則渠雖凶獰頑忍,直不承款,行兇器物及行賂銀錢,旣捉贜物,不可以不承款,有所容貸,金一鏡所達正刑之請,誠得矣。李正臣曰,天紀則手札三張,亦旣現捉矣。
朴弼夢曰,俄者大臣,以議大臣行戮屍事,爲請者,乃所以重其事,而今以一鏡之言觀之,明有前例,白望兇獰特甚,雖不遲晩,情節則畢露,何必議大臣而後,行磔屍之典乎。沈檀曰,追刑一節,事雖當然,而終是法外,先朝仁祖朝事,皆出特命,故今者大臣,有議大臣之請矣。朴弼夢又曰,小臣之言,亦非以議大臣爲不可也。以道理言之,則如白望者,先朝旣有已行之典,當如金一鏡之言矣。右相曰,臺諫之言,豈不然也?重其事之道,宜有議大臣之擧,故敢達矣。上無發落。
朴弼夢所啓,趙聖復嚴刑鞫事,措語在下讀畢。因曰,卽今逆獄出後,其百計謀危君父之狀,益畢露無餘,所謂三手,聖上已知之矣。渠等初欲行三手之計,幸賴上天陰隲·祖宗默佑,得有今日,及至三手不售之後,如聖復者,受嗾上章,繼有聯箚,到此逆節彰著之後,聖上豈無洞燭之道,而何可一向靳許乎。上曰,勿煩。又曰,勿煩之後,更爲煩達,極知惶恐,而臣有慨然之懷,復此煩達,聖復情節,誠極罔測。若如其原情中所謂訓迪敎導之言,則渠之同類,何至卽請安置,聖上亦何許其栫棘乎?以此觀之,可知其陰凶也。鞫獄纔設,未得其凶節,而旋有還配之特命,群情莫不駭惑,到今逆節彰著之後,自上何可持難,不爲允從乎?臣竊抑鬱焉。
金一鏡曰,三手餘謀,爲聖復,爲聯箚,以此逆獄觀之,諸豎皆出權兇之門墻子弟,卽今聖復偃息自如,臺諫所爭,自上一向靳許,甚非群下之所望也。朴弼夢又曰,渠之同類,雖欲容護,而情節,十分難掩,故其時亦已安置,初旣安置,方請鞫問之人,無事在家,偃息如平日,豈非失刑之大者乎?
黃爾章曰,以罪人道理言之,卽今臺臣,方請鞫問,則渠當待命金吾,而乃反偃然在家,接待賓客,以此觀之,其縱恣無忌極矣。自上思量允從,國體當然,而兇徒庶可懲戢矣。上曰,依啓。又曰,臣僚以此事,咸懷慨然,今承允許,慶幸何可勝達。
朴弼夢所啓,鄭亨益·朴弼正等前啓。上曰,依啓。又請曰,依啓乎。上曰,唯。又所啓,許璧事前啓。上曰,依啓。又所啓,洪禹傳前啓。上曰,勿煩。
右相所啓,趙聖復事,旣蒙允許,事當卽爲擧行,而鞫獄方張,姑待收殺後擧行,何如?上曰,依爲之。
沈檀曰,臣適入侍,敢達區區所懷,疏儒論罪之啓,旣蒙允從,未知有何曲折,而喉司壅蔽言路,不捧疏章,決非太平氣象,自古人臣之壅蔽,乃亂世小人之事,今日豈有如此者,而改紀之初,宜令嘉言罔伏,許多章疏中,豈無嘉言乎?向時之人,壅蔽聰明,誠爲無據,而今又一倂見却,草野之士,至有焚章還鄕者,言可用則取之,言不可用則置之而已。何可閉塞言路,至於此乎?臣恐此今漸成,議大臣後,廣開言路,令政院戒壅蔽,何如。
黃爾章曰,小臣待罪喉院,今因沈檀之言,敢有所達,凡諸疏章之是者,何敢不捧,以犯壅蔽之罪乎?向時弊習,豈敢效尤乎?許璧疏時,臣不在院,未知措語之如何,而以政院啓辭見之,可知其疏語,不忍仰經睿覽也。此疏何可捧入乎?沈檀曰,臣言非爲璧也。聖上深居九重,不知外間事,草野之疏,勿論是非,一倂捧入,觀其疏語之如何,而自上明示取舍,然後可無壅蔽之弊矣。承旨以臣言爲許璧,而臣則實不知璧言之爲如何矣。
黃爾章曰,小臣亦非以檀言,大體爲非也。向日申銋之疏,語極危險,繼此紛紜之弊,誠爲可慮,故姑請勿捧而已,非謂他疏,一倂不捧也。
右相曰,沈檀之言,非爲許璧也,疏章之好者,政院何可不捧乎?其言,非則罪之,好則用之而已。沈檀之言,大體則不非矣。上無發落。
朴弼夢所啓,賊臣聖復,投進一疏,啓發聯箚,使聖上,不得安其位,情節相貫,手脚難掩,陰受嗾囑之狀,實如泥中之鬪獸,其所負犯,係關宗社,本府之或啓或疏,必以設鞫嚴問爲請者,蓋欲究覈奸情,現發指嗾,聖上之亟許允從。至以務盡詳悉爲敎者,亦出於審覈事情之意,則渠雖有多少自明之言,用計造意,旣已昭著,嚴刑究得,一時爲急,再次更推,不爲請刑,可謂失之太寬,而今於議讞判付中,乃以爲其所陳,不過輕妄,顯示原恕之意,仍令還發配所,致令巨魁漏網,奸狀未究,處分顚倒,輿情駭惑,論以獄體,斷不可置之,請亟寢聖復發配之命,嚴刑鞫問。又所啓,日昨筵臣,論及追報之節,仍有收議之擧,而一種失志之徒,把作奇貨,鄭亨益,倡之於前,朴弼正,繼之於後,項背相望,出位跳踉,强引先朝,脅制君父,搆捏諸臣,罔有紀極。噫,此其意,豈亶在於說情文隆殺之節,陳道理是非之際者耶?夫立廟定號,在殿下追報之道,雖是不容已之擧,而人之意見,固自不一,此輩苟以玆事,爲不可,則平說事理,爭難可否,容或然矣,而第其所稱三年無改·善繼善述等語,都不襯着,全出抑勒。今日筵臣之所以建白,殿下之所以博詢者,其意若在於欲復先朝所收之爵號,則無改善述之請,宜先發於朝著之上,必不待此輩之陳疏,而今乃憑藉咆哮,欲爲脅君父誣廷臣之計,吁亦悖且憯矣。至若處分,極其嚴截等語,直是臣子對殿下不忍提·不敢說之言,而此輩乃敢言之容易,略無忌畏者,諒以殿下近日處分,與向時有異,凶險之疏,構誣之章,留中累旬,不賜嚴批,似若有寬緩不罪底意思,故此輩窺測聖意,至發此無君凌逼之語,其罪豈勝言哉?雖以閭巷言之,凡於先故被禍變之家人,不忍對子弟而斥言者,蓋以恐傷孝子之心,事體道理自當如是,而此輩故發此訐揚礙逼之言,少無畏君敬上之義者,抑獨何心哉?君臣之分,截如天地,而將由此輩,凌夷無餘,不可不嚴加懲礪,以正其罪,而弼正則比諸亨益,亦不無輕重分數之別,請司果鄭亨益遠竄,朴弼正門外黜送。又所啓,湖儒許璧,以鄕曲無識之輩,敢懷探試眩惑之計,投進一疏,專以辛巳事爲言,干犯先朝,略無顧忌。噫,辛巳事,固是殿下至痛所在,而有非今日臣子所敢提說,彼璧者抑獨何心,乃敢肆然臚列於不忍聞·不忍議之地,以慼我殿下之心,其爲情狀,誠甚痛惋。喉司之臣,旣不敢循例捧入,亦不敢提論其疏中無嚴悖義之說,而直爲措辭稟啓者,蓋以此也。此與尋常疏章之未及登徹者,其事絶異,決不可嚴加堤防,以爲懲礪之地,請疏儒許璧,遠地定配。又所啓,慶尙監司洪禹傳,自是庸騃無識之人,登科之日,適聞在鄕姊妹之訃,誘以慰悅老母,秘不發喪,恬然應榜,自同無故之人,人皆唾罵,不齒人類,目今濫叨重藩,一政一令,皆不成貌樣,閫帥守令,恥爲下官,莫不駭笑,向日巡到統營時事亦極可駭。其時議罷而還仍,已失廟堂之事體,及夫更化之後,自知其罪釁,自處以五日京兆,廢務高臥,日事貪饕,當此歲歉穀貴之日,各邑所在營穀,多數貿錢,殆遍一道,守令或有據理不遵行者,而不知其爲羞媿事,駄載絡繹,醜聲狼藉,如此傷倫蔑法之人,不可一日置之搢紳之列,請慶尙監司洪禹傳,削去仕版。批答已見上
上在昌慶宮。停常參·經筵。
恭惠王后忌辰齋戒。
大妃殿·大殿·中宮殿·世弟宮·嬪宮,政院問安。答曰,知道。勿爲問安。
以修撰尹㝚,牌不進罷職傳旨,傳于金致龍曰,推考傳旨捧入。
趙景命啓曰,執義徐命遇,正言呂善長引避經宿,尙未處置,兩司人員中,除在外未肅拜·未承批·鞫廳進去外,竝卽牌招,以爲處置之地,何如?傳曰,允。
趙景命啓曰,祔廟都監郞廳,以都提調意啓曰,二房郞廳柳綏外任代,以前縣監趙命徽差下,使之察任,何如?傳曰,允。
又啓曰,冊禮都監郞廳,以都提調意啓曰,丙辰年別三房謄錄,因禮曹見失啓稟,請出內入儀軌矣。已自都監謄書一件故內出儀軌還入之意,敢啓。傳曰,知道。
金致龍,以禮曹言啓曰,肅宗大王祔廟時,當有配享之擧,令政院依舊例無故日命招,大臣及政府六卿三司長官,會于賓廳,抄啓配享之人,以爲前期奉行之地,何如?傳曰,允。
金致龍,以禮曹言啓曰,祔廟時仁敬王后·仁顯王后追上徽號,依祖宗朝舊例奉行,然後冊寶可以及期措備,大妃殿亦當有尊號之擧,故議號吉日,令日官推擇,則今四月二十五日爲吉云。同日大臣及政府館閣堂上六曹參判以上,會于賓廳議號以啓事,依前例令政院,命招擧行,何如?傳曰,允。
趙景命啓曰,修撰尹㝚,旣有只推之命矣。卽今玉堂上下番,俱爲闕直,已至兩日,事體未安,莫此爲甚。尹㝚更卽牌招,以爲入直之地,何如?傳曰,允。
以修撰尹㝚,再招不進罷職傳旨,傳于趙景命曰,推考傳旨捧入。
黃爾章,以鞫廳言啓曰,今此鞫廳徑斃罪人施律當否,收議于大臣,則領議政趙泰耉以爲,逆理雖未承款,劍貸俱實,探問闕內動靜,大小急手,都在渠身,論其情犯,卽是逆魁,而凶獰特甚,忍杖徑斃,不得正法,尤極切痛。宜施戮屍之典,以洩神人之憤,第以法意論之,恐有後弊,不能斷定云,而以依領相議施行事,命下矣。首相之議,上款則戮屍洩憤爲請,而下端以慮有後弊,不敢斷定爲辭,當依上款施行,而有不能自下擅決者,何以爲之?敢稟。傳曰,依上款施行,可也。
鞫廳啓曰,罪人洪義人招辭,與睦虎龍所供,節節相反,睦虎龍處,發爲問目更推,罪人趙洽停刑,已至三日,更加嚴刑得情,何如?答曰,依啓。
又啓曰,罪人洪義人招辭,與睦虎龍所告,節節牴牾,更爲推問於虎龍,則所供如此,以此發爲問目,洪義人處更推,趙洽今日加刑之後,氣息危綴,若復更加嚴刑,則徑斃可慮,姑爲停刑,何如?答曰,依啓。
又啓曰,罪人沈尙吉,旣已承服,依例結案取招後,照律處斷,二英加刑七度,猝然昏窒,呼吸不通,若復凖次,則徑斃可慮,差歇間姑爲停刑,何如?答曰,依啓。
趙景命,以義禁府言啓曰,謀逆同謀罪人沈尙吉,旣已承服正刑,依律文破家瀦澤,降其邑號,罷其守令,子女爲奴,緣坐籍沒等事,令各該司,捧承傳擧行,何如?傳曰,允。
又以義禁府言啓曰,謀逆同謀正刑罪人沈尙吉緣坐事,允下矣,尙吉父母子女妻妾祖孫兄弟姊妹,子之妻妾伯叔父兄弟之子,年歲姓名及居住,令漢城府分付五部,急速成冊,牒報後,擧行之意,敢啓。傳曰,知道。
趙景命,以義禁府言啓曰,謀逆罪人白望凌遲處死事承傳啓下矣。法典內夜未明·雨未晴,勿行死刑云,待明日擧行之意,敢啓。傳曰,知道。
答吏曹參判金一鏡疏曰,省疏具悉。卿其勿辭,從速察職。原疏見下
鞫廳啓曰,罪人洪義人·睦虎龍等互相更推,終未歸一,兩人一處面質,張世相供辭,與睦虎龍所告,竝皆相左,睦虎龍處更推,李喜之停刑,已至三日,更加嚴刑,李瀗再次緊出於虎龍之招,拿問後稟處,何如?答曰,依啓。
司諫李濟啓曰,正言呂善長,以今此罪人鄭麟重謀逆情節,不翅狼藉,而以知情不告·照律失之太輕,物議皆以爲非云。臣初參鞫坐,未諳獄體,議啓之際,不能爭執,非斥之來,在所難免,決不可仍冒於臺次。執義徐命遇以臣於鞫廳罪人鄭麟重定律事,有不能爭執之失,蓋麟重遲晩招辭中,謀逆同參之迹,不翅狼藉,而勘之以知情不告之罪,有乖獄體,故臣於參鞫時,有所違覆,而終不能力爭,固已歉然,而退聞物議,以擬律逕廷,大以爲非。伊時同參之諫官,亦旣引避則臣之所失,固無異同,何可獨爲晏然而已乎?竝引嫌而退,當爭不爭,見非公議,揆以臺體,不可仍在,請正言呂善長,執義徐命遇遞差。答曰,依啓。
正言具命奎啓曰,鞫廳罪人鄭麟重之結案勘律,實在於臣參鞫坐之日,蓋麟重,於謀弑二字,雖不遲晩,掌書結約,無不參涉,則論以王法,宜施當律,而臣初參鞫坐,未諳法文,擬律之際,不能爭論,非議之來,臣實難免,其何敢獨爲晏然於臺次乎?昨緣病㞃,今始隨牌來避,所失尤大,請命遞斥臣職。答曰,勿辭。
南就明啓曰,正言具命奎再啓煩瀆,退待物論矣。傳曰,知道。
兵曹口傳政事,副司果二,徐命遇·呂善長。
趙景命啓曰,吏曹郞廳來言,臺諫有闕,政事,何以爲之?取稟。傳曰,再明日爲之。
吏曹參判兼同知義禁府事金一鏡疏曰,伏以臣愛君如父,不爲身謀,有逆必討,討之斯嚴,如有逡巡顧望,臣竊憤惋駭痛,此臣所以多被媢嫉,而凶黨之必欲甘心者也。第臣賦性褊剛,靡所撓惑,遂至相愛者,亦爲臣憂,臣自前冬,受恩無極,糜身粉骨,不足以少酬其萬一也。及臣待罪金吾,李弘述之獄,延拖累月,臣實慨然,仰念聖上,陰懷不測之明敎,不敢爲縱緩之計,陸玄撲殺之狀,端緖畢露,其間辭連者,白姓一漢,三變其名,情涉可疑,睦虎龍上變之夕,脫枷越獄,超到墻外,閭家乃捕,臣固知渠兇獰,申飭鎖繫,渠亦聞臣嚴治,怨懟次骨。且庭鞫置對之際,謀逆節次,都不辨白,游辭胡亂,卒無着落,臣乃厲聲叱責,使之詳對,問目辭緣,渠遂忽擧臣姓名,勒加以人臣所不忍聞之凶言。噫,逆賊被告,而不訟本事,誣辱獄官,古今獄情之所未聞也。然,爲人臣子,蒙被罔測之惡名,不敢頃刻自安,五情糜蕩,退伏廳外,坐待漏罷,迸出闕下,祗俟嚴命,不料大臣,略陳前席,而朝下特敎,使之勿待命,臣是何人,聖明終始曲庇,輒當危惡之境,拔置全安之地,臣誠感泣九頓,不知死所。嗚呼,謀弑君父,何等凶逆?其曰,踰墻入宮,挾匕塗廁,五百金購得中國丸藥之一歃卽斃者,分與宮人,和之飮食,乘喪矯旨,廢爲德讓君云云,而大急手·小急手·平地手隱語設號,凶謀逆節,狼藉陰慘,凡有血氣者,孰不骨靑毛豎,思欲食肉而寢皮也。況臣職忝王府,不卽窮覈盤詰,亟截妖腰亂領,克正邦國之刑,少洩神人之憤,反爲逆豎所誣衊,先被沮退,不職之罪誠無所逃,今聞此賊,復以誣臣之言,加諸兩大臣,至於鞫獄中掇。噫嘻,妖惡少豎,驅逐大臣諸臣,使不得設鞫按問,萬古天下,寧有是耶?其將國不爲國,而情節之叵測,萬萬痛惡云云。然以臣踪地,不宜復當鞫囚,伏乞天地父母,哀而憐之,亟許遞解臣兼帶金吾之任,以便公私,不勝萬幸,臣無任怵惕隕越之至,謹昧死以聞。批答見上
上在昌慶宮。停常參·經筵。
恭惠王后忌辰。
孝寧殿望祭罷後,大妃殿·大殿·中宮殿·世弟宮·嬪宮,政院單子問安。答曰,罔極。
大妃殿·大殿·中宮殿,朝廷二品以上單子問安。答曰,罔極。
大妃殿·中宮殿,藥房問安。答曰,罔極。
藥房都提調臣趙泰耉,提調臣韓配夏,右承旨臣金致龍啓曰,歲月若流,月半之奠又過,伏想孝思哀慕,益復罔極。伏未審此時,聖體若何?大妃殿感冒之候,諸症加減,更如何?前劑入柴胡涼膈散三貼,已盡於昨日,卽令醫女入診,詳察症候後,議定繼進當否宜當,臣等不任區區憂慮之至,敢來問安,竝此仰稟。答曰,歲月流邁,月半之奠又過,益切罔極。慈殿症候,比昨差減,勿爲問安,予則無事矣。
朴熙晉啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
金致龍啓曰,今日持公事入侍當次,而國忌正日相値,頉稟。傳曰,知道。
又啓曰,因禮曹草記,肅宗大王祔廟時,當有配享之擧,令本院無故日命招大臣及政府六卿三司長官,配享之人抄啓事,允下矣。近日大臣,連日有故,將不得擧行,今月二十五日,議號吉日,旣已推擇,今此配享人抄啓,同日兼行事,大臣之意亦如此,敢啓。傳曰,知道。
又以禮曹言啓曰,今春旱乾,甚於上年,自入四月以來,欲雨不雨,終靳一霈,兩麥枯損,播種愆期,芒種又且迫近,言念民事,誠爲渴悶,祈禱之擧,不容少緩,依前定奪,初次祈雨祭,三角山·木覓山·漢江等處,遣三品官,不卜日來十七日設行之意,分付,何如?傳曰,允。
又以禮曹言啓曰,因咸鏡監司韓世良奉審執頉啓本,德陵·安陵兩陵上莎草枯損,土色全露處改莎之擧,似不可已。曲墻臺石及丁字閣椽間雨漏等處,亦不可不修改,竝爲擇日擧行事,啓下矣。改莎吉日,問于日官,則今月爲吉,五月·六月·七月皆有拘忌,八月亦吉云,今月則餘日無多,道里且遠,事勢有未及周旋,不得不以八月,推擇擧行,而曲墻等有頉處,則陵上改莎時,亦爲一體修改,何如?傳曰,允。
又啓曰,冊禮都監郞廳,以都提調意啓曰,以禮曹啓辭,端懿王后追上冊禮時神主,當依太廟神位制樣改造成應行諸事,令奉常寺稟于都監擧行事,命下矣。奉常寺參奉鄭敞選,自本寺分差,故別單書入之意,敢啓。傳曰,知道。
又啓曰,冊禮都監郞廳,以都提調意啓曰,在前神主造成廳,例爲設局於空闕殿閣矣。今此端懿王后神主造成處所,以何殿閣排設乎?敢稟。傳曰,景賢堂宜矣。
又啓曰,祔廟都監郞廳,以都提調意啓曰,本都監郞廳趙命徽時無職名,令該曹依例口傳付軍職,何如?傳曰,允。
又啓曰,修撰尹㝚,昨日再牌不進,又有只推之命矣。玉堂闕番,今至累日,逐日請牌,徒傷事體,事之未安,莫此爲甚,更卽牌招,以爲入直之地,何如?傳曰,允。
以修撰尹㝚,牌不進罷職傳旨,傳于金致龍曰,推考傳旨捧入。
以掌令李景說,牌不進罷職傳旨,傳于金致龍曰,推考傳旨捧入。
金致龍啓曰,玉堂闕直,今已累日,事甚未安,修撰尹㝚,旣有只推之命,更爲牌招,何如?傳曰,允。
備忘記,長番內官李世平,承傳色差下,政院知悉。
趙景命,以義禁府言啓曰,謀逆罪人白望·金龍澤·李天紀因大臣收議緣坐籍沒,依律擧行事,判下矣。右罪人等父母妻妾子女祖孫兄弟姊妹,子之妻妾伯叔父兄弟之子年歲姓名及居住,令漢城府分付五部,急速査出成冊,牒報後擧行,而籍沒家産,破家瀦澤,罷守令降邑號等事,亦令各該司,捧承傳擧行,何如?傳曰,允。
朴熙晉啓曰,持平朴弼夢,連日進參鞫坐,卽今身病猝重,不得參坐云。除在外及未署經外,掌令愼惟益·李景說竝卽牌招,以爲推移進參之地,何如?傳曰,允。
兵曹口傳政事,副司果趙命徽。
獻納尹會啓曰,正言具命奎,以罪人麟重勘律時,不能爭執事,避嫌,啓辭見上,引嫌而退,同避諸臺旣已見遞,揆以臺體,不可異同,請正言具命奎遞差。答曰,依啓。
答吏曹判書李肇疏曰,省疏具悉。銓衡重任,不宜輕遞,卿其勿辭,從速行公。原疏在下
鞫廳啓曰,罪人李喜之累次嚴刑之下,終始抵賴,又於假都事搜納文書中,有續永貞行詩,觀其旨意,殊極陰凶,誣毁聖朝,尤爲痛惋,以此添入問目中,更加嚴刑。洪義人與虎龍面質時,無他證明之端,而虎龍招內,亦不無差違之處,以此虎龍處更推。張世相與睦虎龍一處面質,李器之·洪哲人各人招辭中,多有可問之端,竝發爲問目更推。李尙建嚴問之下,諱不直招,刑推,李瀗所供,與問目內辭緣,節節相左,睦虎龍處更推,何如?答曰,依啓。
金致龍啓曰,修撰尹㝚牌招事,允下矣。闕門已閉,待明朝出牌之意,敢啓。傳曰,知道。
吏曹判書李肇疏曰,伏以臣之情勢,豈有一分冒出之理?而向者黽勉應命,只爲速完大政,上副敦迫之恩旨,下效一日之職責,此事旣畢之後,卽臣自伸廉義之日,區區所量度,而自畫者蓋如此。昨者三告還給之命,又出於意慮之外,臣誠惶駭抑塞,不知所以自措者,銓衡之長,一國之重任,官以諫爲名者,書之白簡,請罷其職,毋論其言是非之如何,揆以體例,雖三尺童子,皆言其必遞,一時暫出,固非因仍蹲居之意,冒沒進趨,決不可再矣。臣之從前嚴畏分義,强顔承命者,雖緣國事之悶急,若其一身廉隅,則喪盡無餘,今又復貪戀恩數,復入政席是便,以乍出乍入,爲應行之例,臣雖無狀,決不敢自陷於無恥,貽辱於名器,臣之一遞固已決矣。若憒憒不勝其任,疵釁之疊出,有不暇論者,而都政守令之移遷者,一竝仍任,此亦爲臣難安之一端,當此農務方劇之時,守令之遷動,其有弊端,臣豈不念,而瓜限雖未滿,推移陞遷,自是政例,或緣擬望之乏人,或緣聲績之可取,許多差擬之際,自不覺窠數之猥多,今其人皆還舊任,則政注之失,於是益著矣。又何可晏然乎?玆敢畢瀝衷懇,仰瀆宸嚴,伏乞聖明,俯察臣之情勢,決難復出,將臣職名,卽賜鐫削,仍治臣不職之罪,以礪廉隅,以安私分,不勝萬幸,臣無任惶悚祈懇之至,謹昧死以聞。批答見上
上在昌慶宮。停常參·經筵。
夜一更二更,月暈,廻木星。
趙景命,以都摠府言啓曰,今日入直內三廳武兼禁軍及軍兵等當爲中日習射,而祈雨祭齋戒相値,不得爲之之意,敢啓。傳曰,知道。
金致龍啓曰,今日爲政事,命下,而祈雨祭齋戒相値,何以爲之?敢稟。傳曰,明日爲之。
南就明啓曰,同副承旨,不得病狀,例也,而同副承旨朴熙晉,病不仕進,事甚未安,卽爲牌招察任,何如?傳曰,允。
以修撰尹㝚牌不進罷職傳旨,傳于金致龍曰,推考傳旨捧入。
趙景命,以備邊司言啓曰,吏曹判書李肇,兵曹判書李光佐,禮曹判書李台佐,引入已久,當此多事之時,事甚悶慮。大政後三單還給,出於特恩,則不當爲力辭必免之計。李光佐等當初所遭,旣是白地之誣,聖批開釋之後,不當更爲引嫌。前頭徽號議定,配享功臣抄啓,事體甚重。卽今都監事務,一日爲急,吏曹判書李肇,兵曹判書李光佐,禮曹判書李台佐,竝卽牌招察任,何如?傳曰,允。
又以義禁府言啓曰,謀逆罪人龍澤·尙吉·天紀·望等緣坐之類,令漢城府査出擧行事,草記允下矣。卽接該府牒呈內,右罪人等帳籍,考出後錄,而其中罪人尙吉之子載,龍澤之子大材,旣已年滿,故拿囚次發遣府都事矣。載則拿來,爲先依律緣坐處絞,大材則不知去處,或云溺死,而亦不可準信,分付左右捕廳,各別搜捕。其餘免坐及應坐爲奴婢者,亦依律文施行,而追後査出緣坐之類,則待其五部成冊進呈擧行之意,敢啓。傳曰,知道。
金致龍啓曰,校理沈珙,方有實病,陳疏未承批。修撰尹㝚,累度違牌,玉堂闕番,已至多日,事體未安,莫此爲甚。尹㝚則別無情勢之可言,而撕捱至此,尤涉不當。修撰尹㝚,更爲牌招,以爲入直之地,何如?傳曰,允。
以修撰尹㝚牌不進罷職傳旨,傳于朴熙晉曰,推考傳旨捧入。
以備忘記,傳于金致龍曰,史官三員待命,騎馬九匹立之。
金致龍啓曰,纔因備局草記,吏曹判書李肇,兵曹判書李光佐,禮曹判書李台佐等,竝爲牌招矣。一竝違牌,無意應命,事體之未安,已不可言,而兩銓禮部,俱無首席,事務多滯。卽今都監責應及前頭議號時節次,尤係緊急。李肇·李光佐·李台佐,竝更卽牌招察任,何如?傳曰,允。
趙景命,以備邊司言啓曰,今番奏請之行,得準封典之請,此實宗社臣民莫大之慶,謝恩使,所當卽爲入送,而如待勅使出來後差出,則恐或遲延,必須前期差出然後,治任入去之際,自當至秋後,分付銓曹。趁今預爲差出,以爲勅使回還後,卽爲入送之地,何如?傳曰,允。
答禮曹判書李台佐疏曰,省疏具悉。卿其勿辭,救護母病。原疏見下
鞫廳啓曰,罪人張世相與睦虎龍面質時,一無證明,節節語屈,嚴刑得情。洪義人藥房進去之事,李絢問答之語,虎龍所告,未免牴牾,而此外不無差違之端。其於哲人之招,與其兄義人之言,有所逕廷,竝更推。李器之·龍澤·天紀,兩賊旣斃之後,始發初推不忍告之語,情狀,不無可疑,以此更推。李喜之累次嚴刑之下,抵死牢諱,更加嚴刑。李瀗更推。李尙建今姑仍囚,以待結末。賊望奴婢河伯·鶴孫,雇工春業等,亦有憑問之端,竝拿問,何如?答曰,依啓。
禮曹判書李台佐疏曰,伏以臣之老母,年踰八袠,精力之衰耗,氣息之綿綴,殆無餘地,居常澟澟,實有難保之憂矣。近因日候乖常,將理失宜,重患感冒,症情彌留,咳喘苦劇,食飮全廢,連試湯劑,少無減勢,委頓床席,一味澌脫。臣之情理,決難暫時離側,而所帶本兼諸任,俱係緊務,不宜虛縻久曠,以重罪戾。且昨日孝寧殿親享時,臣職在贊禮,旣不免替行,跡阻陪班,亦未得伸哀,職事隳失,情禮俱缺,臣罪至此,尤無所逃,玆敢冒死控籲於天地父母之前。伏乞聖慈,俯賜矜察,亟遞臣本兼諸任,俾令專意救護,以伸至情,不勝幸甚,臣無任屛營祈懇之至,謹昧死以聞。批答見上
上在昌慶宮。停常參·經筵。
自辰時至申時,日暈。
夜一更,木星犯鉤鈐星。三更,月暈。
下直,寧越府使申弼賢,平昌郡守柳遵,古今島僉使李東夏,阿耳僉使金纘,善積僉使李時斗,加里浦僉使鄭道完,金甲島萬戶朴弼謹,在德萬戶韓聖裔。
趙景命,以備邊司言啓曰,東萊府使尹錫來,以情勢之外,病狀危劇,委席廢衙,作一未冷之尸,大小事務,都未管攝,卽爲入啓處置之意,累度呈狀,至三至四,懇辭益切,邊上重任,累朔廢務,事甚可慮。京畿水使申光夏,親病身病,累次呈狀,而正當連凶設賑之時,不可輕遞之意,題送矣。今則麥秋不遠,新舊遞代之際,自當至撤賑之境。卽今親病旣重,且有身病,則不可强令察任。東萊府使尹錫來,京畿水使申光夏,竝令姑許遞待新代之出,催促下送,俾無海閫邊府重務曠滯之弊,何如?傳曰,允。
又以義禁府言啓曰,本府奴婢,本來鮮少,凡於使喚,不成貌樣。今番謀逆罪人天紀·龍澤奴婢中,年少可使者三十口,令該院定屬本府,何如?傳曰,允。
今日承旨持公事入侍時,修撰尹㝚,校理沈珙,吏曹判書李肇,兵曹判書李光佐,禮曹判書李台佐牌招事,榻前下敎。
以備忘記,傳于趙景命曰,今下弓矢,阿耳僉使金纘,在德萬戶韓聖裔等處,給送。
吏批啓曰,新除授晉州牧使金器之狀呈內,素患痰火之症,積年沈痼,漸就難醫之境,症情近益危惡,人鬼莫分。本州素稱劇邑,凶歲民憂方急。以此病狀,萬無赴任之路,斯速入啓處置云。平山府使鄭壽松戶奴呈狀內,矣上典,自數日前,猝患寒疾,症情非細,差歇未易,且有難安情跡,決難赴任云。金器之病勢深重,赴任無路,嶺外雄府,不可久曠。鄭壽松病勢情勢,亦難强迫,竝依例罷黜,何如?傳曰,允。
朴熙晉,以吏曹言啓曰,今此初次祈雨祭三角山齋郞,以掌樂院直長洪遠度差定,則遠度稱病,不爲進去。莫重祭享,未免臨時窘急,其在事體,不可置之。掌樂院直長洪遠度汰去,何如?傳曰,允。
有政。吏批,判書李肇病,參判金一鏡鞫廳進去,參議李眞儒進,同副承旨朴熙晉進。兵批,判書李光佐病,參判尹就商進,參議朴彙登病,參知柳鳳徵服制,同副承旨朴熙晉進。
吏批啓曰,判書李肇病不來,參判金一鏡鞫廳進去,小臣獨政未安,何以爲之?敢稟。傳曰,只出緊任。
又啓曰,黃海監司,今當差出,而擬望之人乏少,承旨竝擬,何如?傳曰,允。
又啓曰,臺諫闕員,今當差出,而擬望之人乏少,外任竝擬,何如?傳曰,允。
吏批,以朴乃貞爲執義,李眞淳·趙遠命爲正言,朴徵賓爲兵曹佐郞,鄭來周爲靈巖郡守,李眞望爲黃海監司,趙泰耉爲謝恩正使,沈壽賢爲副使,金始㷜爲書狀官,姜鋧爲藝文提學,趙斗壽爲順安縣令,黃懰爲晉州牧使,朴泰道爲平山府使,曺夏奇爲信川郡守,金相奭爲注書。單付,兼天文敎授單付趙敬善,兼地理敎授單付郭震坤。
兵批,副司果具命奎。
趙景命啓曰,三角山初次祈雨祭內摘奸時,祭物中,黍米不能精鑿,彰義門軍士三名,小分門出用執頉處,察推事,命下矣。黍米封進官奉常判官申維翰·典祀官校書著作方萬規等,俱有不察之失,竝從重推考警責。書員,令攸司科罪,彰義門軍士三名,取考文書,則小分門出用的實,分揀之意,敢啓。傳曰,知道。
以忠淸監司,以瑞山等官居玉先等六名燒死狀啓,傳于南就明曰,燒死人等,令本道,恤典擧行。
趙景命啓曰,問事郞廳,以鞫廳大臣意啓曰,問事郞廳姜必愼,時無職名,令該曹口傳付軍職,何如?傳曰,允。
朴熙晉啓曰,大司諫李師尙,獻納尹會,掌令李景說,持平朴弼夢,來詣請對矣。傳曰,引見。
以咸鏡監司,以營軍金俊永妻朴召史等七名囕死,校生高仁達等三名壓死事狀啓。傳曰,壓死·囕死人等,令本道,恤典擧行。
鞫廳啓曰,罪人張世相,嚴刑訊問之下,抵賴不服,更加嚴刑。洪義人,違端已著,李器之前後所供,終歸窘遁,竝刑推。洪哲人,姑爲仍囚,以待結末。趙洽·二英,病勢危劇,尙未差歇,仍前停刑。河伯·春業·鶴孫等,無大段可問之端,姑爲仍囚,以待結末。李瀗則虎龍所引玄德明·金震錫等時囚禁府,移來憑覈後,稟處,何如?答曰,依啓。
兩司請對引見入侍時,南海圍籬安置罪人頤命拿來時,宣傳官持標信,與禁府都事,眼同發軍護來事,榻前下敎。
康熙六十一年壬寅四月十七日辛未巳時,上御進修堂。左承旨南就明,右承旨金致龍持公事入侍。假注書金東俊,記事官趙顯命,記事官宋寅明同爲入侍。就明進前讀京畿監司趙泰億富平等邑賑政狀啓。踏啓字,下備邊司又讀忠淸水使李夏禎,各鎭軍布不足代,安興米劃給事,狀啓踏啓字,下備邊司又讀忠淸監司李世瑾,各邑火災人物燒死狀啓,仍進曰,恤典擧行似宜矣。上曰,恤典擧行。踏啓字,下戶曹就明讀咸鏡監司韓世良,請定平府使金潝,畢賑間仍任事狀啓。踏啓字,下吏曹又讀京畿監司趙泰億,瑞山大同米敗船狀啓。踏啓字,下賑恤廳讀繕工監林三萬等上言,辭緣,依施啓目允下。又讀戶曹趙命完上言,量田事啓目允下。又讀戶曹貢物主人洪鐵命上言,啓目允下。又讀戶曹張就成等上言,勿施啓目允下。致龍進前讀全羅監司兪命弘,茂長寺奴婢續案頉下事,狀啓。踏啓字,下掌隷院又讀罪人趙洽拿去狀啓曰,此文書入來已久,而以齋戒留院,今始持入矣。又讀全羅監司兪命弘,罪人尹光道順天府到配狀啓。踏啓字,下刑曹又讀平安監司李眞儉,賊人韓莫同物故狀啓。踏啓字,下刑曹又讀忠淸監司李世瑾,罪人張文維等放送事狀啓。踏啓字,下義禁府又讀兵曹宣傳官李眞招子息成婚,訓鍊僉正李炯妻母歸葬,依法典給暇事,啓目允下。又讀右邊捕盜廳賊人李尙起等,依律處斷事,啓目允下。致龍曰,玉堂入番,小臣之所該掌,而一向闕直。卽今尹㝚,十牌不進,未知有何情勢,而豈有如許損傷國體之事乎?沈珙,亦以病陳疏出去,今已累日矣。此兩臣,竝爲牌招之意,敢達。上曰,唯。致龍曰,吏·兵·禮判,昨日皆再牌不進矣。今二十五日,將爲賓廳會議,議號及配享人抄啓,何等重事,而諸臣皆是應參之人。吏判李肇,則大政後三度呈辭,還出給,出於特恩,而一向不進,宜可別樣牌招矣。諸臣及大提學,亦皆一樣牌招,何如?上曰,唯。致龍曰,諸臣疏章,或有緊歇之不同,而久不下批者,甚多,前後以此陳達者屢矣。玉體不安之時,豈可一時下批?而間間擇其緊急者下批,則國事多幸矣。卽今慶尙監司兪命凝,以星州牧使,移拜本職,而辭疏尙未承批,此則異於在京之人,以其在鄕之故,形勢多有難便者。星州牧使則以監司之在星州,未卽下去赴任,此等形勢,實難便矣。雖今日內下批,則豈不好耶?亦可以除民弊也,敢達。上無發落。諸臣以次退出。
康熙六十一年壬寅四月十七日辛未酉時,上御進修堂。大司諫李師尙,掌令李景說,獻納尹會,持平朴弼夢,請對入侍。同副承旨朴熙晉,假注書金東俊,記事官金岱,記事官宋寅明,同爲入侍。李師尙進前讀兩司合啓。嗚呼,四兇通天之罪,可勝誅哉。陰嗾賊復,闖進嘗試之疏,遽掇庭籲,急投脅迫之章,凶謀逆節,畢露無餘。及夫變書之上聞,兇魁子支,參錯牽連,或刃或藥,排布已成,而其中頤命逆狀尤著。劉備有無,屬意於問答之際,掌中書字,結約於隱密之地,賊望所書養字,卽頤命之字養叔之養字也。書以爲識,陰示推戴之意,此所以天紀之覺悟發笑,而麟重雖以其血黨,而不敢不吐實於結案者也。噫,此賊,以師命之弟,怨國次骨,畢竟魚肉,常所自知,倒行逆施,乃其素蓄三十年醞釀禍機者,只爲今日簒奪之計,則豈容一刻假息,以貽宗社罔測之禍乎請圍籬安置罪人頤命亟命拿來,依律處斬。上曰,勿煩。上顧謂左右曰,彼乃朴弼夢乎?弼夢進曰,向來逆節未盡彰著之時,合啓閱月,而至今靳許,群情不勝抑鬱,而今此逆變之後,四凶之罪,尤十分彰著矣。前冬下非常之敎,渠輩欲售凶謀,爲聯名箚子,直請節目,急急擧行,此亦逆節狼藉,而卽今則尤豈前日之比乎?下覽文案,必賜洞燭。亂臣賊子,何代無之?至於大急手·小急手·平地手,百計謀危君父,經營布置,陰謀祕計,靡不用極者,萬古所無之事也。四凶,是元惡巨魁,故緊參逆謀者,非四凶之子孫姪,則皆其姻親門客,上試思之,三手之行,豈五六措大及無知常漢所可獨辦乎?大急手·小急手·平地手之暗中主張指嗾,皆是四凶之罪,而至於頤命,則推戴之說出矣。渠輩爲隱語,欲使人不知,而乃以國勢如此,世豈無劉備爲言?諸賊書掌之際,望賊掌中,書養字,以示推戴之意,萬古以來,爲逆賊輩,推戴屬望者,豈有一日容息者乎?告者之言,雖不可一一取信,麟重本以與頤命同謀之賊,豈無欲相蓋覆之心?而事節狼藉,故不敢直諱,結案中取服養字書掌之事矣。向來之閱月靳許,下情抑鬱,而今日靳許,尤千千萬萬意外也。大賊斯得之後,宗社之憂,雖似少弛,此後又未知何樣禍機,潛伏於不知之中,此是不待時處斬之罪人矣。此賊與國,勢不共立,三十年醞釀禍機之心,今已現露,聖上何故而靳許乎?臣不敢仰測聖意之所在矣。景說曰,四凶之罪,逆節凶謀則同,而其中頤命,則今番獄事後,以麟重·白望·虎龍之招觀之,尤豈不狼藉乎?天紀·龍澤掌中書養字,欲爲推戴之計,此罪人,不待時處斬宜矣。聖上何爲而不賜允許乎?臣不敢知聖意之所在矣。會曰,頤命罪狀,憲臣皆已仰達,而前日罪犯,固無可生之理,逆獄後推戴之說出,則尤豈有可生之道乎?師尙曰,前冬所犯,罪不容誅,輿情以至今不得殺爲憤鬱,今此逆獄後罪狀,尤萬萬凶惡,旣以世無劉備,掌中書養字取服,千萬古以來,豈有如此凶惡之逆賊乎?此若不賜允從,則非但群下之抑鬱,宗社危亡之憂,亦不少矣。此豈非罔極之事,而聖上何可持難乎?啓辭之外,敢達所懷,伏望亟賜允從。熙晉曰,臺諫之言,旣已盡達,而卽今人心危疑,聖上何故不爲允從乎?以文案觀之,亦可知也。若不斷然行刑,則人心難可鎭定,今日兩司皆入,必欲準請矣。弼夢曰,自古逆獄多矣,臣亦參鞫數次,豈不能領略獄情,而豈有如此凶慘之變乎?龍澤,給劍於望賊,使行大急手。故自捕廳,搜得其劍以來,小臣亦目見之,當作何如心也?想得以此劍行凶之意,五情如裂,胸膈欲塞矣。小臣前冬參啓之時,初論四凶之罪,次及十六人用銀貨行凶計之事,以此論啓,而聖上允許迸裔之請,群情欣抃矣。今番罪人,多是前冬論啓中人,而其中就服伏法者亦多矣。自上試思之,自鞫廳搜得之銀一千累百兩·錢數百兩也。此外之不能現得者,又未知幾許多也。劍與銀,旣見得矣,各人就服矣。推戴之說,及於頤命矣。大槪頤命,自其兄師命伏法之後,怨毒次骨,陰懷不利之心,潛蓄異志者久矣。向日有聯箚,卽今爲推戴,聖上有何所惜乎?不待臺啓,而自上特命,不待時處斬,可也。今兩司合辭爲請,而不卽允從,何也?自古及今,豈有屬望於推戴,而君上饒貸者乎?渠亦豈有一分可生之望乎?若不殺此賊,則其於宗社何?其於聖上何,臣胸膈抑塞,不知所達矣。景說曰,前古逆獄,豈有如此者乎?三手陰謀,皆出於子姪親黨,而終有推戴之言,人臣負此罪名,而豈有生存者乎?宜不待時處斬,而聖上靳許,群情之抑鬱,無論宗社之危亡可待。卽賜允從,伏望。弼夢曰,此乃宗社之賊,神人之所共誅,殿下雖欲容貸,亦不可得以私也。師尙曰,容貸此賊,則人心難定。卽今人心鼎沸,皆以姑息爲慮,若不允合司之請,則更無望矣。景說曰,卽今亦未知何樣禍機,潛伏於何處也,豈有出於賊徒之推戴,而可以生存者乎?會曰,人臣負此罪名,豈可生乎?快正王法然後,輿情可慰,試加聖念,亟賜允從焉。弼夢曰,朝廷處分,四方瞻聆之所係也。八域含生之類,聞此處分,豈有不驚駭痛迫者乎?若曰朝廷,有推戴簒奪之賊,而臺諫論啓,主上不聽云爾,則八路人心,當復如何?臣等不欲與此賊,共戴一天,而竝生於一時,直欲食肉而寢皮矣。若不允從,則宗社危亡,豈不迫在呼吸乎?師尙曰,此非一分遲疑之事也,一國公共之論也。若快正王法,則非但國家轉危爲安,八路人心,自可慰悅,三思允從,伏望。弼夢曰,此豈三思之事乎?凡事可以東可以西然後,三思可矣。此則豈一分遲疑之事乎?不必待三思也。上曰,勿煩。師尙曰,臣等爲宗社大計,縷縷仰達,不賜兪音,落莫甚矣。若不允從,則逆獄不可治,而國不爲國矣。聖明何不念及於此乎?弼夢曰,臣等,今日若不蒙允,則逆賊不死,貽禍宗社,臣等獨生何爲乎?若不蒙允,則臣等當碎首丹墀矣。推戴之賊,豈可片刻假息乎?師尙曰,此若不許,則獄情,從此大變,凶逆之徒,不可承款,而人心漸懈怠矣。關係豈不大乎?何爲遲疑而不允也?景說曰,推戴之賊,若不以王法治之,則人心之憤鬱無論,前頭宗社危亡之禍,可立待也。卽今亦安知無意外之事乎?必賜允許焉。若不能討逆,則臣等生亦何爲?以死爭之而已。弼夢曰,終若容貸此賊,而不能快正王法,則先王在天之靈,無以奉慰,豈有如此事乎?臣等罔極矣。伏望快賜允從焉。臣等雖無狀,彼凶之罪,若不至於此,則臣等豈至於如此乎?熙晉曰,兩司入對,不允則以不退爲期,自上試思之。當初合啓之時,猶且明知逆節。卽今逆獄出後,謀逆情節,彰盡無餘,以其原情觀之,則可知矣。豈有一毫容貸之道乎?群情抑鬱,將無以鎭定,快賜允從,伏望。上曰,勿煩。師尙進讀兩司合啓。昌集本以大奸巨慝,凡係動搖國本,謀危宗社之計,無不力爲主張。平生罪惡,固難毛擧,而今此逆招緊出者,若非子若孫,則卽其姻親門客也。其陰凶情節,自相貫通。況其子濟謙,豫慮虎龍之上變,陰嗾弘述,至爲撲殺滅口之計,則其圖爲不軌之狀,雖欲掩諱而不可得也。且彼麟重,何等凶逆,而頃於靳點之日,渠乃敢强請陞遷,至再至三,而不知止,其同情逆謀,極意吹噓之狀,十手所指,其可誣乎?若論此賊之負犯,其力沮告廟,箚請節目之外,事事物物,何莫非難貰之惡逆,而今此締結姻黨指導子支,逆節層加,端緖綻露。若令老賊,一日容息,必貽宗社一日之憂。請圍籬安置罪人昌集,亟正邦刑。上無發落。尹會曰,昌集前日之罪,固已通天,而以逆獄文案見之,其子若孫,入於其中。子若孫參入之事,渠豈不知乎?如此之賊,若不正法,則輿情豈不抑鬱乎?景說曰,以逆節言之,昌集·頤命,豈有差別之理乎?昌集則子若孫,入於其中然後,豈有可生之道乎?不可至今容息於覆載之間矣。弼夢曰,頤命啓辭,終始靳許,小臣不知所達矣。臣謂讀啓未畢,卽賜兪音,而不爲允從。小臣有何所望,而有何所達乎?殿下亦嘗歷觀前史矣。臣子有將心則必誅,此則豈但以將心言乎?自古凶臣謀危君父者何限?或有擧兵犯闕者,或有欺蔽君父,竊弄權柄者,或有以臘酒行凶者。今此逆則兼而有之矣。適賴國祚靈長,祖宗默佑,大賊斯得。若使此逆,萬一得售其計,則當何如也?殿下念及於此,豈不切痛驚愕,而此豈毫分容貸之事耶?小臣十分痛迫,宗社危亡,自今日始矣。師尙曰,臣等竭誠盡心,晝思夜度,以爲此賊正法而後,宗社可保,故不避煩瀆之嫌。啓辭則泛然,故入對仰達,而終不允從,豈有如此抑鬱之事乎?宗社之憂,罔極罔極。殿下爲宗社計,速賜處分,則萬民將鼓舞矣。臣豈敢欺君父於咫尺入侍之地乎?外間論議,皆以爲必卽快從矣。今若不得請而出,則人心罔極,衆情如失,殿下何此之不思乎?臣等亦將何以有辭於人乎?此無非臣等誠意淺薄,不能上格天心之致也。尙何喩哉?弼夢曰,卽今治獄未畢,大賊懲討,一日爲急,而聖上靳許,則彼輩將增氣,益生罔測之謀矣。其計若售,則殿下雖悔不用臣言,亦無及已,利害判然,何不下念於此乎?惟望允從。師尙曰,頤命·昌集,固無輕重,而以卽今獄情之顯著者觀之,亦似不無異同矣。元惡大憝,豈有如此賊者乎?此若不正法,則國不爲國。殿下何不下念於此乎?上曰,勿煩。會曰,啓辭,一向靳許,則臣等之憤鬱無論,輿情之落莫如何,惟願快正王法。師尙曰,又下勿煩之敎,此千萬意外也。殿下豈不能下燭此漢輩之罪狀,而有此敎乎?熙晉曰,若不允從,則賊黨增氣,人心泮渙,危亡之禍,迫在呼吸,何其如是靳許也?天意實未可仰測也。弼夢曰,自古亂賊,現發罪惡彰著之後,豈有不能快正王法之國乎?又豈有容護賊臣,而不亡之國乎?殿下孰覽前史,豈不知存亡得失之幾乎?今日處分,出於千萬意外,與前日不同。臣不知所達矣。又起而進曰,累下勿煩之敎,更達惶恐。而上下相持,一向强聒,事體亦未安矣。若終靳許,則臣等無復立殿下之廷,而事殿下之面矣。欲死無知,他無所達。師尙曰,臣等無狀,久處臺地,無一裨補。今日討逆之請,如是靳許,擧顔仰達,誠甚慙愧,而終若不許,則臣等死不敢退,無寧彼罪而出矣。此若不得請,則豈人臣事君之道乎?臣等罔極。熙晉曰,臺臣之言,忠憤激切,豈可終靳允兪乎?弼夢曰,宸衷必有所斟酌矣。不必以臣等强請之言爲念,而只以此賊,生則何如,殺則何如?諒其事理之當否,則宗社安危,不待三思而可知矣。豈有如此千萬意外之敎乎?師尙曰,聖明雖謂先朝任使之臣,而靳許如此,何不以古人事觀之?舜承堯後,四凶罪而天下咸服。夫豈有一分顧藉此輩之道乎?四凶之方命圮族,未必死罪,而古聖人防微杜奸之道,如是嚴截,此則逆節狼藉矣。殿下仰念宗社之託,則何可一時留難乎?又曰,聖意所在,臣雖至微至賤,豈不能仰揣?而此則不必以先朝舊臣而顧藉也。渠有死罪故死耳。聖明豈有私惡於渠乎?如此之賊,豈可一刻留置,以貽禍於宗社乎?頤命·昌集通天之罪,若靳正法,則他罪人請罪之允從,豈敢望乎?臣等咫尺爭論,極涉惶恐,而得請而退,乃可安寢,不然則豈可安寢乎?此若不得請,則食不甘寢不安矣。爲人臣者,豈可如此而事君乎?弼夢曰,聖上試思之,此豈不危懍乎?今番凶賊之斯得,實賴宗社之慶,聖上春宮之盛德洪福,而古人有言曰,當斷不斷,反受其殃。自古簒奪之逆不誅,而豈有不貽禍者乎?臣等死耳。不勝憤歎矣。熙晉曰,兩司之言,明白痛快,聖上必已洞燭,若賜允從,則豈不人心定而宗社安耶?下念快從然後,臣等可退矣。上曰,勿煩。師尙·弼夢相顧曰,此事罔極矣。景說進讀兩司合啓,健命以師命·頤命之從弟,昌集之血黨。重之以奸毒暗慝之性,常懷怨懟,陰薺異志,愜同三凶,情節綢繆,前冬非常之敎,爲今日臣子者,孰不沬血飮泣,思所以捄正?而健命獨何心腸,恚恨於傳旨之請收,移鋒急擊,憤怒於諸宰之抗爭,恣意叱罵,箚請節目,脅迫君父,頃於充价於奏請也。周旋竣事,職分之固然,而做成兩媵之說,誣及聖躬。其罔上不道之罪,固已難貸,而族黨姻婭,今又緊參於逆謀。況其平地手主張之賊,近出於子侄掌上字推戴之計,不越乎同堂,謀逆簒奪,自其一門內事也。如是而渠敢曰,獨無所犯乎?論其前後罪負,實是覆載難容之賊。泰采則陰譎爲心,濫猾成性,平生伎倆,惟以禦下蔽上,貪權樂勢,爲第一義,實元載·路巖之類耳。頃歲,略示崖異於三凶及以淸塗顯秩,啗其子觀彬,則遂與三兇,打成一片,綢繆投合,叛棄君父之心,固已權輿於此矣。頃當逆復之投疏,忽有非常之下敎。上自搢紳,下至輿臺,莫不奔走號泣,冀得反汗,而泰采權辭閃弄,面瞞諸宰,峻塞其庭籲之請,愜同三凶,迭相和應,乘夜上箚,請定節目,唯恐事機之或誤於噓吸之間,而君父之一刻安於其位,陰凶之情,反逆之狀,較諸三凶,一而二,二而一者也。噫,況今凶逆之變,發於肘腋,辭連之類,罔非其血黨心腹,則泰采獨安得一日容息於覆載之間乎?請圍籬安置罪人健命·泰采,竝命按律處斷。上曰,勿煩。景說曰,四凶之啓,皆不允從,宗社之禍罔涯矣。此輩皆聖上前後任使之人也。豈無想得之事乎?師尙曰,健命與頤命一體也。渠之族黨及頤命,日參逆謀,凶逆之節,豈云有異同乎?奉使竣事,不過人臣之職分,而以狀啓措語見之,以聖上所無之兩媵,播傳於彼中,豈有爲人臣,而罪惡如此者乎?人之聞之者,莫不絶痛,聖上豈不下念乎?此若不正法,則將無以使臣下而立紀綱矣。卽今諸臣,豈有私好惡,渠之罪惡,斷不可生故也。殿下試詳思之。泰采自是無識鄙夫,豈有一分才地?而曾在先朝,過蒙拔擢,沐浴先朝之恩,而卽今符同三凶,欲售凶謀,比之三凶,尤豈不萬萬絶痛乎?此若置之,則人不爲人,國不爲國。殿下何不念及於此乎?四凶逆名,雖有輕重,而其不可容貸,則無異同矣。殿下試思之,宗社危亡,間不容髮,臣死則死耳,豈可欺瞞於君父之前乎?弼夢曰,四凶之罪,前日亦豈不下燭?而逆獄後則啓辭初發,文案則雖不能自上領略,而啓辭中詳陳凶逆情節矣。聖上亦豈不斟酌乎?此若不允,則不審聖意。將欲使之北面,而臣使之乎?生之而貽禍於宗社乎?臣等不勝抑鬱,臣豈平日以此望於殿下乎?師尙曰,十分惶恐,更達所懷。此若不得請,則無以自立於天壤間,小臣誠意淺薄之故,不得準請,此豈爲臣事君之道乎?無寧裂冠毁冕,逃走何處去也,,臣豈忍與此賊共戴一天乎?聖上若如靳許,則小臣更欲讀此啓草,殿下試詳而聽之。弼夢曰,此豈不可憫乎?聖上若不能洞燭逆狀,而如是靳許,則臣等固無望已。以今番治獄觀之,則聖上之洞燭凶謀,可知也。無一日停鞫之命,而使之晝夜按治,則逆節奸萌,殿下已盡知之矣,而緊入之逆魁,不卽快正王法,臣雖千思萬思,終莫知其緣由矣。師尙曰,臣亦略知鞫獄事矣。元惡則漏網,微賤者就死,豈不爲微賤者之冤乎?弼夢曰,此逆若容貸,則後世亂臣賊子,必將曰推戴之逆,亦無事矣。豈有如此㦖迫之事乎?師尙曰,前冬處分,八域鼓舞,以爲復見太平世矣。其時罪狀,比之此時,雖略有輕重,猶且嚴賜處分,今日逆節現露,而猶不允從,人心豈不疑惑乎?如是爭執,萬分惶恐,而惟愿殿下,察臣爲國無他之心焉。凡論事之道,君不聽則可退,而此則不得請,則決不可退矣。上曰,勿煩。弼夢曰,臣等以死爲期,不得準請,則無退去之心矣。卽今宗社危亡,迫在呼吸。臣等雖無狀,喬木世臣,與國同休戚者也。此若不得請,則臣等生亦何爲,雖欲生,何可生乎?此事大出期望之外,此何事也?師尙曰,此輩聚銀,卽今現發者數千兩,其數固不少,而此外所行之銀貸,又未知幾何,未知暗中有何樣事機也。方外人心,則皆有意外竊發之慮,皆曰,何不急急爲宮城護衛云。人心至靈,而其言如此,雖不知何樣事機,隱在何處,而此甚可慮矣。此賊若正法,則象〈魏〉廓淸,而朝廷妥帖矣。殿下每以違拒臣等之言爲事,臣等以冒居臺職爲愧矣。弼夢曰,自古明君,雖當宗社危如一髮之時,亂亡之象,不一而足,而猶能不失幾會,轉危爲安,況此何等好幾會耶?群凶滿朝,凶謀幾售,而處分嚴正,巨猾屛逐,天鑑孔昭,大賊斯得。若乘此時,允從此請,則國勢之安,若古所謂泰山而羅之矣。殿下何不念及於殺之則安不殺則危乎?今且日暮矣。古詩曰,大夫夙退,無使君勞。臣等豈不欲退去?而臣等之心罔極,無退去之心矣。上無發落。師尙所啓,向者小臣,乘夜請對,以本院前啓朴致遠事,傳啓,而急遽中未及詳察矣。臣與大臣爲姻婭之間,而乃爲關係大臣之啓,物議以冒嫌爲非,故曾以此有所引避矣。今日請對之時,致遠之啓尙在。以臺體言之,則臣當引避之不暇,而今此所達四凶之啓,異於他啓,大關宗社之事,故區區微嫌,有不暇顧,必欲得請,果爲不得已入來,而終難免冒嫌之失,不可仍冒於臺職。請命遞斥臣職。上曰,勿辭。師尙退出。熙晉進曰,大司諫李師尙避嫌退出,而此是前旣避嫌之事,今日別無更爲退待之義,故敢達。上曰,唯。熙晉出傳上命於師尙,師尙還入。出擧條李景說所啓,前慶尙監司洪禹傳,自是庸騃無識之人,登科之日,適聞在鄕姊妹之訃,諉以慰悅老母,祕不發喪,恬然應榜,自同無故之人,人皆唾罵,不齒人類。目今濫叨重藩,一政一令,皆不成貌樣。閫帥守令,恥爲下官,莫不駭笑。向日巡到統營時事,亦極可駭。其時議罷而還,仍已失廟堂之事體,及夫更化之後,自知其罪釁,自處以五日京兆,廢務高臥,日事貪饕。當此歲歉穀貴之日,各邑所在營穀,多數貿錢,殆遍一道,守令或有據理不遵行者,而不知其爲羞愧事,駄載絡繹,醜聲狼藉。如此傷倫蔑法之人,不可一日置之搢紳之列。請前慶尙監司洪禹傳,削去仕版。上曰,勿煩。熙晉進曰,上敎明白然後,臺諫可以仰聽矣。上曰,勿煩。李景說所啓,臣於經斃三逆屍之或戮或否,竊不勝訝惑焉。夫龍澤·天紀,竝已承款,施以逆律,在法當然。故大臣收議,謂無可論,特以白望,未及承款之故,有兩款之議。初非以三逆爲有輕重,聖上處分,乃以上款議施行爲敎,三屍竝磔,更無可疑,而未承款之白望,獨正典刑,旣承款之澤·紀,尙不加戮,揆以法意,豈容如是?王章偏廢,輿議俱激,請龍澤·天紀,竝卽戮屍。上無發落。弼夢曰,白望劍·銀事,旣已彰著,特不出遲晩二字,而三手無不犯焉,雖未承款,磔屍宜矣。逆節彰露之賊,若謂之不承款而不戮屍,則將無以懲之矣。況龍澤·天紀,是承款之賊也。大臣收議,皆以三人一體爲言,而鞫廳不能詳審,政院稟啓之批答,依上款施行之命,想是一體處斷之敎,而諸臣不能覺得,至今不爲磔屍,罪同罰異,失刑莫大,必須一體勘斷焉。熙晉曰,姑不出給屍體而待令矣。師尙曰,用法於同罪之罪人,不宜異同,少無留難,而允從好矣。上曰,勿煩。熙晉曰,小臣惶恐敢達。其時大臣所達,分明依上款施行之敎,不翅明白,而鞫廳諸臣,未能詳審,至今不爲擧行,而留置屍身,依白望例,一體戮屍宜矣。此非初發之請,乃不詳前日下敎而然也。鞫廳固欲以此待罪,而兩司陳達後,欲奉敎而行之,此非持難之事矣。上曰,勿煩。景說曰,承款者不爲磔屍,未承款者磔屍,則王章偏廢,法不可屈,必賜允從焉。上無發落。李景說所啓,李弘述撲殺陸玄一款,詞證俱備,情節畢露。今以上變人睦虎龍之招見之,諸賊輩謀逆節次,虎龍多有與知。故弘述疑其有畢竟上變之擧,與諸賊輩陰相謀議,期於杖殺滅口。其計垂成,而因天紀之居間宣力,密遣李瀗,以保無他患之意,費辭緩頰,計遂中寢。若使弘述,初不干涉於逆謀,則虎龍之上變,有何切己之慮,而愜同凶徒,必欲剪除,以絶發告之路耶?渠方手握兵柄,密締群凶,陰謀祕計,無不貫通,則向日備忘中陰懷不測之敎,到此而益驗矣。如此罪犯惡逆之類,決不可委諸金吾,等閑按治。請李弘述卽命移送鞫廳,與諸賊一體嚴鞫鉤得事情。上無發落。弼夢曰,以前冬下敎見之,以弘述謂之陰懷不測。夫手握兵柄者,陰懷不測之心,則此果何心也?此則聖上已洞燭其陰凶矣。以陸玄事究覈,則撲殺陸玄之狀,彰著無餘,此人本與四凶相親矣。今番逆獄,大段干連,渠與睦虎龍相通,故恐其告變,欲殺虎龍。渠若不爲逆,則何爲而欲殺虎龍乎?欲殺告變之人,非逆而何?至今金吾,不爲請刑如此,而可以鉤得其陰凶情節乎?敢此仰達。上曰,依允。熙晉曰,以依允下敎乎?分明下敎伏望。上曰,依允。李景說所啓,鞫廳罪人洪哲人,名出賊招之日,金吾郞及捕廳軍官,登時馳到其家,則其父彦度,不有國法,敢生隱匿之計,稱以方往義人之謫所,肆然欺瞞,拒逆王命,至使金吾郞,虛往明川,而哲人則潛匿渠家,晝伏夜出,交通凶黨,爛熳謀議,日久之後,始乃自現,隣舍之人,亦有目見。此實前古所未有之變怪,其爲情狀,萬萬凶秘,亡命一款,添入於問目中,嚴刑得情。其父彦度,亦令該府拿鞫嚴問。上曰,依啓。李景說所啓,諸賊承款之後,未及行刑,一時徑斃,此實前所未有之事。向者白望之踰墻,德明之刺刃,俱是守卒同情之致,此旣不能嚴治,故典守之輩,無所懲畏。今此三囚之同日徑斃,不無致疑之端。當此鞫事方張,罪囚盈圄之日,不可無別樣嚴防懲礪之道。請伊時救療官及該間軍卒,囚禁究覈。上未及發落。弼夢曰,小臣參鞫之時,知此事矣。其時罪囚言語氣色,必不至於徑斃,而朝者納招時,手侤能言之人,移時而斃,此甚可疑,此臺啓允從而後,獄體嚴重矣。上曰,依啓。尹會所啓,請前後合啓·發論臺官遠竄,連啓·隨參諸人,削奪官爵。措語見上無加減上曰,勿煩。尹會所啓,請當該同知成均大司成,竝命遠竄。措語見上無加減上曰,勿煩。尹會所啓,請前監司權,削奪官爵,門外黜送。措語見上無加減上曰,勿煩。尹會所啓,請寢朴致遠等三人放送之命,仍令該府嚴覈勘斷。措語見上無加減上曰,勿煩。尹會所啓,金濟謙·金民澤·李器之,俱以凶孽家子枝,黨親連蒂,勢燄薰炙,生殺之權,在其掌握。姑以顯著者言之,渠輩謀逆情節,虎龍多所與知,故慮其有上變之擧,與弘述綢繆謀議,必欲撲殺滅口。雖因天紀之送瀗緩頰事,遂得寢,其行凶情節,到此難掩。況民澤,則聚銀參謀之說,旣著於獄案,言必稱致仲事,必咨致仲之說,狼藉於虎龍之招,致仲,卽民澤之字也。民澤以春澤·雲澤之弟,聚貨行凶,手段滑熟,而今此謀逆之輩,言言藉重,事事詢訪,論其情犯,實爲渠魁,鞫廳之尙不請拿,殊未得體。器之則業已拿囚,濟謙·民澤亟命拿來,與器之一體嚴鞫。上曰,依啓。尹會所啓,逆賊麟重,承款結案之後,只施知情之律,不用孥戮之典,臣竊訝惑焉。夫知情云者,不參其謀,而但知其情之謂也。麟重則謀逆之節,狼藉於爰書書掌之事,指意叵測,行藥之謀,情節相貫,掌書行藥,此豈泛然知情者所可爲者?而今乃强置於知情之科,論以邦憲,失刑莫大,不能爭執之諸臺,旣皆引避見遞,則公議之嚴,益可見矣。收孥籍産,斷不可已,請謀逆罪人麟重,一依天紀·龍澤等例,快賜勘律,以正王法。上曰,依啓。尹會所啓,向者賊復之一疏,實爲聯箚之嗃矢。表裏和應,動搖天位,罪逆貫盈,係關宗社,此所以合辭請鞫,冀回天聽者也。今當大逆方討之日,快從妖孼竝按之請,其情節之牽連者,自可現出,凶謀之陰嗾者,亦可鉤得,鞫問之擧,不容少緩,而只拘大獄之未完,以致成命之尙稽,奸囮未破,輿憤益激。請罪人聖復,亟令鞫廳,一倂按覈,得情正法。上曰,依啓。尹會所啓,新除授正言李眞淳,時在黃海道信川郡任所。請斯速乘馹上來事,下諭。上曰,依啓。師尙曰,他啓辭,皆允似矣。龍澤·天紀事,必允許而後,王法可伸,獄體可完,此亦必允從焉。弼夢曰,麟重事,旣蒙允從,上意所在,庶可窺測矣。天紀·龍澤罪無異於白望。況白望,則未承款,而猶磔屍。龍澤·天紀,承款而免於磔屍,則王法豈如是顚倒乎?試思之,罪同罰異,則輿情豈不駭惑,處分豈不乖當乎?上曰,依啓。師尙起而達曰,四凶之啓,臣等竭誠仰達,專爲宗社計也,而終始留難。退伏思之,下情十分抑鬱,惶恐更達。以其情狀言之,無一分容貸之理,必賜允從焉。弼夢曰,纔有所達,而龍澤·天紀等逆節,豈有如此窮凶極惡之事,排布主謀,指揮區畫,則謂之謀主可矣,而比之四凶,則猶是枝葉矣。治逆之道,重於䝱從,而輕於巨魁,則刑政顚倒,而爲國家無窮之禍矣。不敢知聖意之何爲不許,而或以此人,異於微官故然耶?豈聖上不以此謂之逆耶?夜深强聒惶恐,而宗社之安危在此,故不顧常格,無惶恐告退之心矣。臣之至誠血忱,非有他也。爲宗社也,爲君父也,伏望下念焉。師尙曰,他說勿論,世無劉備之說,出於賊招。頤命,國姓也。推戴之說出,則豈有可生之道乎?前代豈有如此而生者乎?弼夢曰,小臣則忠憤所激,與凶逆共戴一天,不勝痛迫,惟愿爲宗社大計而快從焉。師尙曰,濟謙事,旣允從矣。以昌集言之,入於逆獄者,無非其子支族黨,豈有疑晦之端乎?此賊一日容息,則凶賊接迹而起,國不爲國。臣等豈可已不已,而苦口力爭如此乎?伏望允從。弼夢曰,逐條發落伏望,初啓則是頤命處斬之啓矣。師尙曰,劉備推戴之說,尤凶慘,故以處斬擬律矣。昌集則似差輕,故以正刑論啓矣。弼夢曰,泰采豈有異於他凶,而今番逆獄之干連稍異矣。人臣少有不臣之心,猶謂之逆,此則已有簒奪之心矣。殿下亦豈不驚心乎?景說曰,頤命罪惡尤異於昌集,人臣豈有負此罪名而不死者乎?爲宗社計而允從焉。師尙曰,街談巷議,皆曰,此賊可殺,三尺童子所言,皆如此,良以秉彝之心,同得於天而然也。豈可一刻容貸而不卽正法乎?所爭者,爲宗社而已,快賜發落。弼夢曰,向者改紀之初,處分嚴正,奸凶屛逐,朝著肅淸,士夫無論。雖無知輿儓,皆曰,今而後君可安矣,國可治矣,可見太平世矣。按律之啓,經年不從,故人心渙散矣。卽今逆獄大段,凶逆彰露,雖閭巷間匹夫匹婦,亦豈有不知不聞者?皆曰,逆賊得矣,國可安而民可生矣。此何等幾會耶?宗社安危,人心向背,皆在於此,若不允從,則國不爲國矣。快斷允從伏望。上曰,依啓。師尙曰,頤命處斬·昌集正刑之兩啓辭,依啓乎?上曰,唯。弼夢曰,頤命·昌集事,則旣依啓矣。健命·泰采,則何以處置耶?師尙曰,此雖分等,猶是末減,豈可使偃息於牅下乎?此係宗社大事,臣等雖支煩,此亦必欲準請而退矣。弼夢曰,今此逆賊,神人共憤,豈有差等之心,而論人之罪?若有毫分不明,則豈不冤乎?臣等之以三等區別之意,聖上豈不俯諒乎?於此可知臣等之心,非私心也,乃是公心也。旣允兩啓,則豈有一體逆賊,或死而或生者乎?處分斑駁,此亦允從焉。師尙曰,雖云以罪而死,死不當其罪,則死者冤矣。此則從外間十分公議而爲之矣。旣從上二款,則豈可不從下二款乎?伏望三思,此亦允從,則可爲聖德事,而人心鎭定矣。師尙曰,夜深應接,豈不可悶?小臣亦十分惶恐,而國法之行,一失其幾,則終難免百事之不順。此則輿情之所望,非但臺啓也,必賜允從焉。旣有二凶處分之命,則此外二凶,又豈有異哉?上無發落。弼夢曰,臣有欲達之事矣。頤命則欲爲推戴之逆賊也。極爲可怕,若但送禁府都事一人捉來,則危殆矣。以小臣淺慮,宣傳官給標信,與禁府都事偕送,到處發軍押送事,分付得當,故敢達。師尙曰,外議如此矣,皆曰,此賊之就拿,未可必云,故敢達。弼夢曰,言至於此,可謂罔涯矣。豈有爲人臣而至於推戴之境者乎?平居無事之時,尙有簒奪之心,今爲机上肉矣,何事不可爲乎?防患之道,不可不念矣。景說曰,以近日人心觀之,龍澤之子亡命,至今不得捕。以頤命比之,此人則何如也?揆以慮患之道,依此爲之然後,可無虛疎之變矣。師尙曰,适賊之變,韓明璉之子,走入胡中。丁卯年導賊入寇,此亦失捕之患,極可慮矣。弼夢曰,宣傳官給標信下送事,下敎伏望。景說曰,此非一金吾郞可以捉來之罪人矣。弼夢曰,必給送標信然後,可爲發軍護送之事矣。上曰,依爲之。熙晉遂於榻前書之曰,今四月十七日兩司請對引見入侍時,南海圍籬安置罪人頤命拿來時,宣傳官持標信,與禁府都事,眼同發軍護來事,榻前下敎云。諸臣以次退出。
上在昌慶宮。停常參·經筵。
下直,柒谷府使李重新,寧邊縣監李基福。
大妃殿·中宮殿,藥房問安。答曰,知道。
藥房都提調臣趙泰耉,提調臣韓配夏,左副承旨臣趙景命啓曰,伏未審近日風旱,聖體若何,大妃殿感冒之候,已臻復常乎?臣等伏聞醫官所傳之言,王世弟連日有未寧之候云。卽與醫官入診,詳察症候,議定當進之藥宜當。臣等不勝憂慮之至,敢來問安,竝此仰稟。答曰,知道。無事。慈殿症候,差減之後一樣矣,勿爲入診,問于入侍醫官,議定當進之藥宜矣。
藥房再啓曰,臣等卽與世弟宮入診醫官及諸御醫,反復相議,則皆以爲近日以來,時有眩氣·水刺厭進·肢體困倦等症,皆由於脾胃虛弱痰火用事之致。滋陰健脾湯,加天麻七分,連進五貼宜當云。此藥卽爲劑入之意,敢啓。答曰,知道。
朴熙晉啓曰,注書金相奭,身病甚重,勢難行公。假注書李匡德,姑爲仍察,何如?傳曰,允。
黃爾章,以義禁府言啓曰,南海縣圍籬安置罪人李頤命處斬,巨濟府圍籬安置罪人金昌集,亟正邦刑事,傳旨啓下矣。依例發遣府都事,拿來擧行之意,敢啓。傳曰,知道。
朴熙晉啓曰,南海圍籬安置罪人李頤命拿來時,宣傳官持標信,與禁府都事,眼同發軍護來事,命下矣。發軍時,宣傳官有持標信發兵符擧行之規,慶尙監司·忠淸監司·京畿監司處,以此意下諭,何如?傳曰,允。
金致龍啓曰,領議政趙泰耉,右議政崔錫恒,來詣請對矣。傳曰,引見。
趙景命,以義禁府言啓曰,當此鞫獄多事之時,本府都事,不可不備員。出使都事洪應夢·尹榰,令該曹口傳換差,何如?傳曰,允。
兵曹口傳政事,副司果姜必愼。
黃爾章,以義禁府言啓曰,謀逆罪人龍澤·天紀·望等緣坐之類,自漢城府査出成冊,今始來呈。故應爲緣坐者,區別爲奴婢,安置單子書入之意,敢啓。傳曰,知道。
吏曹口傳政事,禁府都事洪應夢,氷庫別提崔會昌相換,禁府都事尹榰,司評趙文普相換。
黃爾章啓曰,卽者禁府都事,以領右相意來言,因昨日臺啓,情勢難安,今日鞫坐,不得進參云,敢啓。傳曰,知道。
傳于趙景命曰,少無難安之端,安心勿辭參鞫事,遣史官傳諭于領右相處。
金致龍啓曰,魂殿參奉,以入番宗室意啓曰,本殿入直參奉趙興彬之母,大病纔經之餘,猝患胸腹痛,症情危劇,少無所減。其在情理,卽當急往救護,不敢任意經出,具由呈訴,事當許暇,而自前如此之時,例有假官代察之規,出番參奉李蘅,致齋入來間,以入番忠義洪禹龍,限今日代察殿司之任,何如?傳曰,允。
朴熙晉,以弘文館言啓曰,本館下番闕直,已至累月,事體極爲未安。令政院稟旨變通,差出闕員,仍卽牌招入直,何如?傳曰,允。
朴熙晉啓曰,因弘文館草記,下番闕直屢日,令本院稟旨變通差出闕員,仍卽牌招事,允下矣。政官所當牌招開政,而闕門已閉,明日則乃是祈雨祭齋戒,何以爲之?敢稟。傳曰,再明日爲之。
趙景命啓曰,大司諫李師尙,獻納尹會,掌令李景說,持平朴弼夢,來詣請對矣。傳曰,引見。
朴熙晉,以吏曹言啓曰,昨日政謝恩使書狀官,以金始㷜備擬受點矣。卽聞始㷜,與本曹判書李肇,有婚家應避之嫌。前頭兼臺下批之際,將有拘礙之端,事當及時變通,而臣亦有矇然不察之失,不勝惶恐。書狀官金始㷜改差,何如?傳曰,允。
趙景命,以兵曹言啓曰,昨日,卽武臣堂上試射日次也。扈衛別將蔡德潤,初不入直,而以入直懸頉於單子中,不爲參試,事之可駭,莫此爲甚。且近來秩高武臣,厭其參試,以懸頉不參爲能事。今日紀綱,雖曰解弛,安敢乃爾,不可一任其弊習。蔡德潤,依前日禁軍將姜泰相例,自本曹,從重決棍,以懲後習,何如?傳曰,允。
又以兵曹言啓曰,武藝別監金禹鼎,內中日試才時,鳥銃無間,連三次三發三中,似當依辛巳年筵中定奪,直赴殿試,而係干恩典,自下不敢擅便,伏惟上裁,三次所受賜馬之帖,亦當依定式一竝還收,敢此仰稟。傳曰,直赴殿試。
答執義徐命遇疏曰,省疏具悉。爾無所嫌,須速察職。原疏見下
假注書柳時模書啓,臣承命馳往于議政府右議政崔錫恒處,傳宣聖旨,則以爲臣猝當大獄,非不敢殫盡心力,以副我聖上委任之意,而見識昏昧,精神消耗,凡於淑問之際,豈無疎漏之失乎?人言之來,固其宜也。纔以難安之勢,仰達於前席,未蒙開允,退出之後,一倍悚蹙,偃然赴坐,終有所不敢,泯伏私次譴何是俟。不意史官,來傳聖旨,至以少無難安之端,安心參鞫之意爲敎,臣誠惶感,罔知攸措。在臣分義,卽當進參,而顧臣累日積瘁之餘,筋力殆盡,少加調息,謹當趁明早强赴鞫坐云矣,敢啓。傳曰,知道。
鞫廳啓曰,罪人張世相·洪義人加刑,李器之訊杖二十度,猝然昏窒,呼吸不通,回甦間姑爲停刑仍囚。玄德明·金震錫等推問,則謂無所聞,與虎龍之招相反。虎龍處,更推,鶴孫則河伯,以渠之妹,推問之事,不敢隱諱,而鶴孫終不直告,事極痛駭,嚴刑究問,何如?答曰,依啓。
領右相入侍時,吏曹判書李肇,兵曹判書李光佐,禮曹判書李台佐牌招察任事,榻前下敎。
執義徐命遇疏曰,伏以臣於入臺之初,卽當鞫獄,進退不得,鎭日參坐矣。罪人白望者,乃於問目之外,橫吐別般辭說,初招而逐一獄官,再招而侵及兩大臣。胡辭亂語,全無指摘。此其意,只出於沮戲鞫事,假息須臾之計。大臣之迸出胥命,固已有乖於體國之義,而朝家若又不思敦勉之道,一任其眩亂而延拖,則國法由是而不嚴,獄事因此而益懈,適中其凶徒之奸計,此臣等之所以短疏陳請者也。乃者司直申銋,投進一疏,指意非常,至請譴斥,臣實爲之駭惋也。大凡罪人之招,明有根因而後,方可以逮問。苟以亂招誣引之說,輒皆請拿,則前後主獄之臣,得免於罪囚之擊逐者幾希,其在國體,寧有是哉?況昔年按獄大臣,亦被誣罔極,而開釋之後,出而復當者,非止一二,則目今逆節彰著,懲討日急,顧何可不念沐浴之義,徒事嫌避之節乎?噫嘻,痛矣。銋亦殿下之臣也。向當庭請徑罷之日,託病旋出,無意爭論。矧今急書上聞,凶圖狼藉,而曾無一言半辭,驚遑憤痛底意,乃以幺麼一罪囚虛妄之言,視爲奇貨,汲汲助攻,惟恐獄事之或成,甘自陷於同情和應之科。豈意及耄將死之人,乃爲此駭妄絶悖之擧也?雖因院啓,快正其罪,少洩輿憤,而臣旣被其斥,理當卽避。自鞫廳詣臺之際,猝然吐血,幾至數椀,衄血兼出,塞鼻不止,精神昏瞀,不能醒悟,經宿之後,今始扶曳來避,而喉司不諒,視爲例避,再三往復,終至退却。臣未知其所執何居,而凡臺臣避辭,所關非細,則毋論緊歇,一例不捧,其於事體道理,果何如哉?如臣無似,忝居言地,不能見重於同朝,有此狼狽還出之擧,揚揚入臺,寧不愧忸?臣情窮勢蹙,不得不仰陳於嚴廬之下。伏乞聖明,亟罷臣職,以謝人言,以重臺體,不勝萬幸,臣無任激切屛營祈懇之至,謹昧死以聞。批答見上
康熙六十一年壬寅四月十八日壬申午時,上御進修堂。領議政趙泰耉,右議政崔錫恒,請對入侍。右承旨金致龍,假注書金東俊,記事官趙顯命,記事官宋寅明,同爲入侍。泰耉進前伏曰,上體若何?上曰,無事。泰耉曰,近來寢膳之節若何?上曰,無事。泰耉曰,伏承朝者問安之批,大妃殿感候,差減後一樣云。其後更無感候,而水刺寢睡如常乎?上曰,唯。泰耉曰,聞入診醫官之言,世弟間有眩候,又有困倦之症云。臣等憂慮無極。今日所議定滋陰健脾湯五貼進御,則未知果有效否,小臣連赴鞫坐矣。如此問安之時,可以間間往赴,故敢達。上曰,唯。泰耉曰,區區所懷,更有所達。昨日兩司請對,南海圍籬安置罪人李頤命,按律處斬之啓,巨濟圍籬安置罪人金昌集亟正邦刑之啓,皆蒙允矣。此兩人罪狀,豈容盡達?而但念直加處斷,乃是法外,法外誅戮,恐非聖朝之美事。頤命則諸賊招內,有掌中書字之事,又有世無劉備之說,語極凶慘,而此是告者之言。麟重招,亦以掌書之事承款,而其時其人,則在藥院,只其妖惡子姪等,與凶賊之輩,交相締結,陰謀密計,無所不至。然其父之知與不知,亦何可知乎?鞫廳之不爲請拿者,以其姑無所干連於其人之語故也。獄事完了之後,欲以此仰達,以俟處分矣。臺啓之直請正法,實是法外也。錫恒曰,白望掌書書養字,頤命之字,非養叔乎?以掌書之故,而不可拿鞫大臣,故欲俟獄事完了後稟白矣。今此合啓措語,頤命則以書以爲識,陰不推戴之意,醞釀禍機,以爲簒奪之計,爲其斷案。所謂推戴簒奪,此何等語也?其論昌集則以爲逆招緊出者,若非子若孫,則卽其姻親門客,所謂門客姻親,不知其指爲誰某,而以子孫言之,濟謙嗾捕將,欲殺虎龍事,只出於一處,故鞫廳不爲請拿矣。其孫金省行罪犯,與此獄有異,故欲俟獄事完了後處之矣。泰耉曰,吳瑞鍾·柳慶裕·金省行事,則乃別件事矣。錫恒曰,臺啓以爲締結姻黨,指導子支,逆節層加,端緖綻露云。凡身被逆告者,雖匹庶下賤,必須拿鞫得情,遲晩取招而後,乃結案處斬,緣坐籍沒矣。矧此兩罪人,俱以先朝舊臣,曾經三事之列,假使陰凶情節,果如臺啓所云,則拿鞫得情,明正典刑。夫誰曰不可,而不問情犯之如何,不待自服之爰辭,直加極刑,此何法例,此何擧措,更加三思。李頤命·金昌集,竝付鞫廳,依法按治,待其輸情,夬施邦刑,未爲晩也。夫刑政,國之大事,不料聖明之世,有此三百年所無之擧,其所關係,至重且大,故區區所懷,敢此仰達。先朝舊臣,不問直斬,豈無後弊?非但渠必有辭,國人將以爲何如也?泰耉曰,臣等非有惜於彼輩也。不問法理,而直爲正法,乃是三百年所無之事,棄常法而直斷正刑,豈非後弊所關乎?臣之白望戮屍收議時,下款所達,亦此意也。錫恒曰,所關至重,發落如何?致龍曰,兩大臣,以法意仰達,允從與否間,發落如何?上曰,依此爲之好矣。已上出擧條錫恒曰,上敎如此,幸甚。錫恒又曰,因臺啓,龍澤·天紀,追加戮屍之刑,麟重,改勘緣坐之律,金民澤·金濟謙,有拿鞫之命,臣不勝瞿然,無顔按獄矣。龍澤·天紀,雖已承服,未及結案,麟重承服,在於蹙頞一款,故用知情之律矣。民澤,累出於賊招,故前頭將欲請拿而未及矣。濟謙,一出於虎龍後來之招,而無他現發處,故未及請拿,蓋以此也。前後議啓,各有攸當,而臺言如此,治獄疎緩之失著矣。臣何敢晏然冒居於按獄之列乎?請治臣不善治獄之罪,以安私分,以謝公議。泰耉曰,右相引嫌,小臣以一體治獄之臣,亦何敢獨自晏然乎?請同被譴罰,以謝公議。錫恒曰,臺言如此,豈有包羞忍恥而晏然之理乎?先治臣不善治獄之罪,更令他人治之,則獄體可以嚴重矣。上無發落。泰耉曰,今番逆獄,萬古所無之變,締結交通,陰謀祕計,無所不至。或以刃或以藥,且謀廢黜,古今豈有如此逆獄乎?人心齊憤,外間之人以爲,逆獄罪人亦有常漢·兩班之別云,此則蓋以白望則未承款而戮屍,天紀·龍澤則已承款,而不爲戮屍故也。旣從臺啓,則神人之憤可洩而死後追刑,終是法外,每以不可以此爲法之意留心則好矣。錫恒曰,雖極絶痛,領相之言則好矣。錫恒又曰,張世相,情迹畢露,與虎龍面質時,言言見屈,天紀往見之時,虎龍使之出去云。而世相以爲,不見天紀云,此大違端也。當初則以爲十二月處分之後,其言狼藉云云矣。後則以爲或有言之者,終則又復變辭,豈有如此叵測之事乎?世相,若就服,則此獄可以收殺矣。泰耉曰,文案已經睿覽,不必煩達,而世相以老宦受恩先朝,不思報效,乃反締結凶黨,爲此凶謀,與虎龍面質時,言言窘遁,無狀甚矣,極爲切痛。泰耉又曰,議號事及配享功臣抄啓,定於二十五日,六曹政府東西壁二品以上之進參,例也,而卽今位著不齊,引入甚多。李光佐·李台佐之所遭,與臣等所遭一般,而殿下開釋臣等,使之按獄,則彼兩臣,亦豈有終難行公之理乎?吏曹判書李肇三度呈辭還給,出於特恩,而久入不出。以此,諸曹公務積滯,極可悶慮,竝推考牌招,何如?上曰,唯。已上出擧條致龍曰,臣亦屢請出牌,而大臣之言如此,宜有別樣處置矣。泰耉曰,二十五日以前,鞫獄之完了,有未可必,而雖未及完了,其日則停鞫,入來擧行,擧行後更爲鞫坐,何如?上曰,唯。出擧條泰耉曰,必有館閣堂上然後,此事乃可擧行,而諸堂上,或陳疏未承批,或未及陳疏矣。宜別樣申飭然後,可無未及之弊,故敢達。上曰,唯。出擧條泰耉曰,奏請使臣之還,封典準請,宗社臣民之慶,孰大於此?卽欲以謝恩使差出事陳達,而連以設鞫,不得爲之,昨日始爲草記差出矣。勅行出來之遲速,雖未可必,而使行當於勅使還後,隨卽發送矣。然國禫以前,不可作行,以八月晦·九月初間發送,何如?上曰,九月初,可也。出擧條諸臣遂以次退出。
康熙六十一年壬寅四月十八日壬申酉時,上御進修堂。大司諫李師尙,掌令李景說,獻納尹會,持平朴弼夢,請對入侍。左副承旨趙景命,假注書金東俊,記事官金岱,記事官宋寅明,同爲入侍。師尙進曰,臣等昨日以頤命處斬·昌集正刑事,論啓蒙允矣。今日大臣請對,因其所達而還寢云。終未知事理之如此,極涉支煩,而欲爲更達,今又請對矣。兩賊罪惡,昨已悉陳,而大臣所見,異於臣等之言,更此仰達矣。大槪拿來後原情,豈不倣結案取招而後行刑也?亦豈不一番問之而直行刑耶?拿來之後陳達未晩,此豈豫達之事耶?罪狀不明云者,豈有是理,大臣所達,恐不當如是矣。大臣以爲先朝舊臣,曾經三事之列云。此輩豈可不謂之先朝舊臣,而此在罪狀之輕重而已。苟有逆狀,豈可以舊臣而貸之?若謂在三事之列而容貸其罪,則昏朝之仁弘,領相也。豈非三事之臣,而直爲正刑,豈可曰三百年所無之事乎?大臣所達爽實,事理不當矣。弼夢曰,大臣陳達,以凡干逆獄罪人,必拿來窮覈,見其爰辭而始乃正法爲言云。以常格言之,豈無所執,而逆賊亦非一例也。治逆之道,豈可膠守一例耶?此賊,雖非出於今番之逆招,自前可殺之賊,而兩司合啓,閱月靳許,至今容息於覆載之間,輿情咸憤。今此逆獄後行凶情節,十分狼藉。以頤命言之,掌書養字,非但出於告者之招,渠之同黨,亦吐實矣。仍而劉備推戴之說出矣。此豈可以等閑例治,而必待鉤覈而得其情乎?此豈待發問於渠,而有所加知乎?拿來問之,則凶獰爲人,雖嚴刑酷訊,必堅忍不服,平問之下,責問以汝爲逆謀云爾,則誰肯承款乎?若不承服,則將謂其冤而釋之乎?逆賊非一例也,至於推戴者簒奪之賊也,此何異於擧兵犯闕乎?設有擧兵犯闕之逆,其可以常例治之,依法按治原情而後殺之乎?此不難知矣。頤命之子器之方受刑,而臣參鞫數次,故知其情狀,違端百出,不得掩諱,方在受刑中。今豈復有可得之隱情,而問於渠乎?大臣三百年所無之說,亦不然矣。如此逆賊,非但三百年所無也,實開闢以來所無也。開闢以來所無之逆,必以常法治之,原情得情而治之可乎?大臣又以頤命在藥院,渠不必知子姪事爲言云,此亦臣之所見不然矣。渠若不懷凶謀逆心則已,不然則卽今雖在絶島,若可與知賊情,則萬無不知之理。豈可曰在藥院而不知乎?昨日兩司請對,盡達曲折而蒙允矣。今日因大臣所達,而有還收之命,臣等極爲抑鬱矣。凡干處分,初雖不善,後乃覺悟而改之者有之。以古人刻印銷印事言之,初若不善改之爲貴,而此則異於他矣。允從臺啓十分得當。大臣之言雖重,明主猶可理奪,當以事理之是非決之,豈可以大臣所達,而有所撓改乎?以處分言之,將不免顚倒失當之歸矣,竊爲慨然。師尙曰,兩司論啓,博採一國公共之論矣。豈可復因一時大臣之言,而還收成命乎?伏愿因臺啓允從而仍之焉。藥院,禁中也,豈不曰深嚴,而其子謀逆,則其父豈以在藥院而不知乎?此不成說矣。昌集子若孫之說,不過行語間耳。雖以後招之入爲言,逆獄罪人,豈專以初招而取信乎?金濟謙·省行,皆入矣。子若孫之說,豈無所據乎?雖是大臣之言,此則殊不合於事理矣。依前成命,則宗社復安,人心可慰,臣等不敢避煩瀆,更此仰達矣。弼夢曰,大臣則以常格言之而已。大臣守經之說,泛言則得體,而此處則不可用常法,比之如病用藥。藥或有不宜於此,而宜於彼者,或有用平緩者,或有用峻攻者。今若以平緩之劑,而用於急病則可乎?況此何等惡逆也,無異於稱兵犯闕矣。拿來原情,究覈處斷,則欲以大臣待之,而不可嚴刑酷訊之議,將自某處發矣。平問之下,豈有承款之理乎?若不承服,則其將全釋乎?大臣之言,終不免一處泥滯矣。師尙曰,大臣以爲必宜拿問,而平問則渠豈可容易承款乎?弼夢曰,此人曾無罪犯,而新出於逆招,則大臣之言亦云可矣。前此罪犯,固已淊天,至今偃息失刑莫大,臣等實切慨然矣。又於今番,出於逆獄,而此非但關係於今番逆獄而已也。師尙曰,聖明洞燭,昨已允從,豈非盛德?而大臣又此陳達此事,則惟當信聽臺言,而以不可改之意言之則好矣,而今乃不然。此近於執德不固。臣竊慨然,更來以達矣。拿來之後,亦可結案取招而殺之,豈可以全然不問乎?若以按法推問之例,例治之,則獄事不可爲矣。如此逆賊,因大臣所達而解之,則逆獄豈有按治之日乎?渠之逆狀如此,終不過爲必死之人,而若非大關國體,則豈可連日强聒?如此處之,則前頭弊端無窮,終無治逆之日矣。若拿來後原情,而渠若虛辭發明,則必有畢竟異議,指以如彼而沮格者矣。豈有如此之國,何不下念於此乎?會曰,頤命之前日罪惡及他事,姑不言。今番賊招,推戴二字,人臣負此罪名,則豈有可生之路乎?渠若發明,則其可以此而釋之乎?人臣得推戴二字,而無生者矣。臣等之言,極爲切當,因昨日允從,而還收許大臣之命,則事理獄體,皆得之矣,敢達。景說曰,頤命罪狀,昨已盡達,今則更無所達,而昨日允從,實爲宗社之福。臣以爲凶賊可討,實切鼓舞矣。因大臣所達而還寢之,逆賊不以逆治之,則此乃常格之外也。三思還收,而更爲允從焉,不避煩瀆,更此仰達矣。上曰,勿煩。師尙曰,有勿煩之敎,此豈勿煩之事乎?大臣旣有所達,故想嫌於煩複,而有此敎矣,而此豈持疑勿煩之事乎?國事罔涯矣。治逆之道解弛矣。此而置之,國不爲國,臣等何苦而如此乎?大關國體,故如是爭執,此事不爭,而何事可爭乎?如莾卓溫敦之流,雖拿來,何待更問而殺之乎?未知大臣以何意思仰白,而以事理推之,此非可以如此處置之事矣。臺臣之連日爭執,非他意也。爲國正刑法而安宗社也。殿下歸重於一時大臣不深思仰達之言,而不念兩司採公議陳達之言,下情落莫,事理不當如是矣,更思允從焉。弼夢曰,惶恐敢白,臺臣合辭則允從之,大臣陳達則還收之,此無他,不能詳其事理,而辨析之明不足故也。殿下不必以大臣·臺臣而區別之,只以事理觀之,則從違可判矣。大臣之言,以爲凡干治逆,雖匹庶下賤,不得其情之前,徑先正法,有乖法例。以治獄常例言之,亦有所執,而治逆,非一道也。有如此者,有如彼者,至於推戴簒奪之逆,何暇用此法乎?聖上不待他事,以此斟量於淵衷,則彼此兩言之是非,可以下燭矣。以昌集言之,久秉國柄,肆行胸臆,包藏禍心,毒痡生靈,使八域嗷嗷之大賊也。至今偃息,八路人心解體,昌集之罪,則以其無推戴之說,謂之差輕,而不爲直請孥戮之典,蓋有意也,而其罪,則不但今日而已,前日罪惡,固已貫盈。臣等請殺之言,非始發於今日也。大臣之言,必謂究治兩賊而後,其情節可以覈得,而臣意則不然。四凶雖非今日之賊招,豈有萬分一可生之理?惟爲宗社大計,快允焉。臣等夫豈不是而以殺戮導人君哉?又豈可日日請對,如是煩爭哉?此逆賊,若不如此治之,則宗社之亡,迫在呼吸,臣等歸家,寢食不寧,下情罔極。昨日允從,輿情莫不洞快,宗社慶幸矣。今日大臣仰達之餘,還收成命,臣更不知所達,更思快允焉。景說曰,臣等之連日苦爭,果爲誰耶?爲殿下也,爲宗社也,三思齊籲之誠而允從焉。師尙曰,二凶,畢竟則豈有可生之理哉?國家有法,則終於必死而已,豈至於一日爲急,而此則不可一日容息,故昨日啓辭詳論矣。此若視他例,緩緩治之,則與當初急拿之意,逕廷矣。且以昨日給送標信捉來之意推之,則其處置之不以凡逆等視,可知。豈可以凡逆取招之類,而循例治之哉?此事理之易知者,豈不洞燭乎?事理不當如此,依前成命,則人心可悅,國體得當,敢此縷縷仰達。上曰,勿煩。弼夢曰,大臣以爲三百年所無之事云。聖上必以有關後弊爲慮,而此則易知也。此乃三百年來所無之逆,治之以三百年來所無之法,豈不襯當?又何必以前例之所無爲拘乎?師尙曰,大臣所達,三百年所無之言,不思之言也。三百年來凶逆,亦有輕重緊歇之不同者?鄭仁弘,亦豈必取招而後殺之乎?此則不滿百年之事,豈可以三百年言之乎?在藥院,不知子弟事之說,不近事理,雖在千里外,子之陰事,父豈有不知之理乎?大臣有子若孫云云之說,而濟謙·省行,入於賊招,豈可曰,子若孫不入乎?又豈可專取不入之初招,而不取後日之招乎?自古罪人,或有入於前招而生者,或有入於後招而生者,此言皆不近理。大臣雖卽今入侍,臣可以對面辨析矣。此三件說,皆不近事理,則成命之還收,無謂也。今若更聽臣等之言,以求合當於事理,則有光聖德,豈有未安之理乎?弼夢曰,雖兩司合辭,若事理不當,則何必允從乎?此則觀其事理,自可知之也。最所抑鬱者,殿下每下勿煩二字,而不復有如此爲是·如此爲非明白辨析之敎。臣等則不知上意所在,而徒以千言萬語爭之而已,此尤抑鬱矣。雖不欲允從,若以爲汝言如此,此爲不是,故不從,明賜下敎,則臣等亦可以明知上意之所在矣。師尙曰,此二凶之正法,豈不關重乎?若非大段所關,則豈可逐日煩瀆乎?此乃萬分不得已出於公心,不知煩瀆之爲罪,縷縷仰達矣。弼夢曰,聖上深居九重,明見萬里,豈不知之乎?適大臣意見如此,而仰達而已。試以此事,聚一國人問之,則一國人,無一人不是臣等之啓矣。雖令左右袒於此事,國人皆將左袒於請殺之言矣。此豈但數三臺臣獨爭之事乎,乃一國公誦也。師尙曰,臣等雖無狀,豈可以萬民希望外間物情,不以實告乎?卽今人心,聞命鼓舞矣。此若還收,則人情,何如也?弼夢曰,民心,卽天意也。古語曰,天視自我民視,又曰,天心以民心爲心,又曰,擧大事當順民心。一國民心皆如此,則豈有過誤之慮乎?師尙曰,此事,大臣偶然陳達而已,非有深意。今雖仍前成命,豈有妨於待大臣乎?不少以此而持難焉。設令臣等,易地而處,而大臣雖以此仰達,臣等不以吾言之不用而爲恨矣。此不過以公心而仰達而已。上曰,勿煩。師尙曰,縷縷陳達,誠極惶恐,而今則辭窮意竭,更無所達。如此關係非細之事,豈可以大臣之言,而持難於諸臺之請乎?更無所望,何不洞燭乎?臣等實切慨然,不知所達矣。以逆賊情節言之,無一分疑晦,皆可依法矣。以大臣所達言之,誠不知合於事理矣。以渠輩違端言之,言言窘遁,殆不成說矣。於此釋然,則豈有持難之事乎?下諒反汗,豈不美哉?弼夢曰,昨今畢陳,而終始靳許者,無他。臣等無狀,誠意淺薄,不能上格天聽也。今此所爭,非一人一己之事,係關宗社。卽今處分,安危所制,雖累下勿煩之敎,臣等不欲如是而退矣。臣等之欲爲討逆,蓋爲安宗社而安聖上也。如此苦口血爭,而終乃天聽邁邁,則將何顔面,而爲臺閣之臣哉?以古事言之,臺言爭執,數次不聽,則有言責者,不得其職則去而已。臣等誠不及古之人,此非可擬於臣等,而臣等雖無狀,皆是世祿之臣,與國同休戚者也。目見大賊之未討,而豈有欲生之心乎?若不允從,臣等雖碎首丹墀,決無退去之心矣。師尙曰,殿下,聖明主也。今此逆節,則必無一分疑晦處,而只以已許於大臣,故難之耶。古語曰,大臣曰是,臺諫曰非,大臣曰可,臺諫曰不可,此乃相否者也。豈大臣向國之誠厚,而臺臣則誠薄哉?合辭力爭,皆爲國也,豈可以大臣所達而難之乎?弼夢曰,聽與不聽,不在於大臣·臺臣之別,古之人君,有詢于蒭蕘者。又曰,不以人微而廢言,臣等雖不似,身居臺閣矣。古語曰,豈以疑事試王哉?臣豈可以疑事仰達哉?若緩治此逆,則必貽宗社大禍,聖上之意,豈不知此,而猶不如臣等之心之急迫如此也耶?誠不知聖意所在矣。景說曰,復加三思而允從伏望。弼夢曰,上下相持,盡日爭執,亦豈不有傷事體耶?勿復持疑而快允然後,臣等可退矣。師尙曰,連日引接於諒闇之中,玉體必勞倦矣。下情念此悶迫惶恐,而此是宗社安危之制,萬分悶迫,如此久達,尤爲惶恐,而古人曰,不得請則不退。人臣雖苦口力爭,明主不以此爲罪,小臣亦恃此而如是煩聒矣。此事若非大段之事,則豈可如是累煩乎?上無發落。師尙曰,拿來之後,若依大臣之言,而嚴鞫不服,則加以刑訊,而取服則如此之逆,如此治之,雖損國體,此亦豈不可哉?而但謂曾在三事之列者,何可刑訊乎云,則此必有之慮也。若然則何以處置乎?鞫廳大臣之意,未知如何,而殿下試思之。臣等之見,有慮於是,縷縷仰達如此矣。大臣以爲,不問情犯之如何,不待自服之爰辭,直爲處斷,有違法例云,而旣曰掌書推戴,則豈有大於此之逆乎?其所爲言,豈有一事之近似者乎?其言大逕廷矣,豈有公然置之,而自服之爰辭乎?弼夢曰,事理利害,昭然明白,雖纔從大臣之言,復因臺言而從之,則不爲徑先,惟貴得正,刻印銷印,何害之有?快賜兪音伏望。師尙曰,臣等只據事理之明白,而不避煩瀆,縷縷仰陳,想惟聖明,必已下燭,而前旣有許於大臣,故如此不允矣。然此則不關於禮待大臣,惟當以事理之是非而決之,不當以其人之輕重爲拘也。雖是蒭蕘之賤,其言是則從之,可也。豈可以官之高下,而或從或不從哉?臣等雖不似,忝居耳目之官,豈不竭誠於國事哉?若以一分疑晦之事,如此仰達,則臣等之罪,萬戮猶輕,豈以纖芥之事,欺瞞君父哉?此事理之明白者也。若以如此事理,縷縷爭執,而君父不從,泯默退出,則是溺職也。豈可曰盡臺閣之責乎?又起而伏曰,臣等萬分抑鬱,縷縷仰達,若賜開可,則當欣然而退矣。終若持難,則愿不復置臣於臺職,罪之以不能格天之罪,臣等被罪爲幸,豈有如此而無端退去之臺臣乎?上曰,勿煩。師尙曰,小臣聽瑩,不能詳聽明白下敎焉。上曰,勿煩。師尙進讀兩司合啓,請圍籬安置罪人健命,按律處斷。措語見上無加減上曰,勿煩。師尙曰,昨日二凶之啓,旣蒙允從,下情洞快,一國含生,皆鼓舞矣。此又以勿煩爲敎,渠之罪惡,豈有一分可生之道乎?未知以何故而不允耶?抑鬱之心,不可勝喩。弼夢曰,健命前日負犯貫盈。以今番逆獄後見之,尤有可知之事。渠欲行三手,而及其神明默佑,計不能售,則聯名上箚,動搖天位之計,昭然矣。前冬非常之敎,卒乃反汗,則爲殿下臣子者,孰不鼓舞懽欣?而健命則恚恨於引入請對之承旨,此豈非逆乎?以今番使行事言之,兩媵之說,白地做出。若欲力請竣事,則以實事爲言,有何不可,而誣及君上,白地做言,乃如此乎?宮中事嚴秘,古人亦不敢言溫室樹木,而若聖上果有兩媵,則群僚亦宜有所聞矣。旣無所聞,則全無苖脈,而以前所未聞,逼君上之言,傳播異國,使彼國君臣聞之,苟非心懷逆節者,果如是乎?前日之罪,亦逆也。人臣之罪,豈有大於逆?而以聖上之明,俯燭奸情,則此事尤分明矣。若果有兩媵,而渠爲此言,則此雖非可以傳播之言,亦無怪也。兩媵之說,旣無苖脈,而白地做言,傳於異國君臣,此雖與犯逆有異,論以漢法,死有餘罪,而當不免腰斬矣。豈以如此明知之事,而萬分一持疑乎?師尙曰,如此之事,每不趁時許可,故凶謀之漸滋,國家之不安,職此之由也。必賜允從焉。臣等於健命死生,非有私也,爲宗社也。惟望洞燭焉。昨日二凶之啓,旣已允從,此亦一串事也。昨日兩司,於此二凶之啓,亦豈無爭執之心哉?或意殿下,以一時盡聽四凶之啓,爲□難,故泯默而退耳。此亦非終可容貸之罪也。下念焉。上無發落。師尙進讀兩司合啓,請圍籬安置罪人泰采,按律處斷。措語見上無加減師尙讀至淸塗顯秩,啗其子觀彬處,輟讀而進曰,此一款,豈不洞燭乎?泰采,初則少示崖異於三凶矣。三凶許其子觀彬·淸職,故符合三凶,而脅迫君父之擧,權輿於此矣。仍繼而讀之,讀啓畢曰,四凶之罪,元無輕重緊歇,旣允二凶之啓矣。此若更爲允從,則聖德之光明,人心之鎭服,卽在此矣。上無發落。弼夢曰,泰采情犯,已悉於前冬合啓,而惟其不能久秉勻軸,故其所以醞釀禍機者,當初不無差別於三凶矣。終則卒爛熳而同歸矣。泰采豈不知三凶之情節哉?渠於當初,雖無和應謀逆之事,亦豈不知頤命·昌集輩之所爲?而大抵從中觀望,以爲三凶之計得成,則宗社亡,而利於渠而已矣。但以事機成敗,有未可必,故遲徊觀望,而猶不能吻合矣。及聖復疏入之後,乃有非常之敎,泰采以爲此後此事之成,必無疑矣。始乃挺身勇入,聯名上箚,情狀凶慘矣。其中雖以緩急輕重,有差等勘罪之事,論其罪犯,豈有大段異同,而泰采亦豈可容忍於覆載之間乎?師尙曰,比昨日所允之啓,差減一等,此亦博採公議而爲之矣。下念準許然後,宗社可安矣。弼夢曰,當初泰采之分等也,小臣隨參,其時意思,如右所陳,旣無首犯之事,而包藏禍心,醞釀禍機,則似少有間於三凶,故以此分等矣。其後公議峻發,以爲首從無論,聯箚可死。故大司諫李師尙,以一國公誦而陳疏,臣亦始覺其義理乖當,而慙悚避嫌矣。卽今逆節畢露之後,雖其子弟緊犯,異於三凶,逆獄罪人,亦皆其姻親血黨也。且有本件罪惡,快賜允從好矣。師尙曰,此事終始持難,臣等辭窮罔涯矣。日勢昏黑,自上酬酢,豈不苦哉?在臣等道理,固當早退,而關係至重,豈拘於些少之嫌,而徑先退去哉?所陳諸啓,一未得請,臣誠慙愧,無對人之面矣。此臣誠意淺薄,不能格天之罪也,尙何喩哉?二凶之啓,昨日不爲懇請者,蓋有慮於一時盡許之爲難也。今日,又不允從,豈不憫迫?二凶之啓,旣已允從,則此亦可豈不允從乎?下情悶迫,敢此更達,昨日則自上終不留難,酬酢如響,群下之情,悅服矣。今日則小臣所達,誠意淺薄而然耶。一未得請,惶愧交極,下情罔涯矣。又曰,臣等辭意俱竭,更無所達,而旣以累數百言陳達,豈不洞燭下情乎?明白下敎,則臣等退去矣。上無發落。師尙曰,健命·泰采之啓,不聽發落,故惶恐敢達,而如是留難,非下情之所敢測也。弼夢曰,如彼持難,不下兪音,抑鬱甚矣。臺啓之規,聽發落而後乃退,元無不聽發落而退去之理,從速間發落,如何?上無發落。師尙曰,臣誠惶恐,或想聖意,有所深思而然,而趁不發落,惶恐不知所達,進退兩難矣。此豈有疑難之事乎?孟子曰,國人皆曰,可殺然後,殺之,是國人殺之也。此罪人,國人皆曰可殺,而聖上如彼持難,臣等若有一分誠意,則豈至於此乎?今日諸臣累數百言陳達,豈有餘蘊?而其間事理曲折,則聖明必已洞燭之矣,想以旣許大臣之故,有所留難,而此亦曾已縷縷陳達矣。此雖反汗,無妨於禮待,有至於輿情矣。小臣憂惑,莫測聖意之所在,伏望聽下敎而退。會進伏曰,臺啓從速間分明發落然後,乃可退矣。師尙曰,臺諫陳啓之事,不聽批,則無無端退出之事,愿聽發落而退出矣。上小遺。諸臣少退立楹外,已而復入。師尙曰,俄者所達之啓,明白下敎然後,乃可退矣。漸漸侵夜,不避煩瀆,敢此更達。會曰,泰采·健命事,分明發落而後,傳啓可達矣。漸漸侵夜,玉體勞倦,臣等以此悶望矣。寅明曰,臣雖微末,惶恐敢達。臣職在史官者,將以記人主之言動也。伏望明白下敎焉。上無發落。上指承旨進來。景命進前伏。上指臺臣曰,尹會耶?景命以手歷指曰,彼獻納尹會也,彼掌令李景說也。李景說所啓,請前慶尙監司洪禹傳,削去仕版。措語見上無加減上曰,勿煩。尹會所啓,請前後合啓發論臺官遠竄,隨參諸人,削奪官爵。措語見上無加減上曰,勿煩。尹會所啓,請當該同知成均大司成,竝命遠竄。措語見上無加減上曰,勿煩。尹會所啓,請前監司權,削奪官爵門外黜送。措語見上無加減上曰,勿煩。尹會所啓,請寢朴致遠等三人放送之命,仍令該府,嚴覈勘斷。措語見上無加減上曰,勿煩。景命曰,臺啓無發落則不退,例也。泰采之啓,終無發落,故臺臣不敢退,可否間明賜發落焉。上曰,勿煩。景命曰,鞫廳大臣安心參鞫之敎已下,故史官爲傳諭出去,姑未知其間大臣去就之如何,而若今夜開坐,則刑房承旨,當爲牌招,而深夜請牌,啓辭有弊,敢以出牌之意,豫爲陳達矣。上曰,唯。諸臣以次退出。
上在昌慶宮。停常參·經筵。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調臣趙泰耉,提調臣韓配夏,左副承旨趙景命啓曰,小雨蘇枯,伏未審夜來,聖體若何,大妃殿氣候,亦復何如?王世弟未寧之候,昨劑入湯劑進服後,諸症候或有差減之勢乎?今日亦令醫官入診,詳察症候加減宜當。臣等通宵憂慮,敢來問安,竝此仰稟。答曰,知道。無事。慈殿氣候,與昨一樣,而世弟症候一樣矣。
南就明啓曰,持公事入侍日次,而祈雨祭齋戒相値,頉稟。傳曰,知道。
趙景命啓曰,今日入直內三廳武兼禁軍及軍兵等當爲中日習射,而祈雨祭齋戒相値,不得爲之之意,敢啓。傳曰,知道。
黃爾章,以義禁府言啓曰,謀逆罪人龍澤緣坐族屬,令漢城府査出矣。該府成冊中,龍澤之子大材,年今十八,法當處絞。故拿囚擧行次,發遣府都事,則大材不知去處云,分付捕廳,使之搜捕矣。卽者大材自現就囚,所當依律文緣坐處絞,而法典內夜未明雨未晴,勿行死刑云。待晴明行刑之意,敢啓。傳曰,知道。
南就明,以義禁府言啓曰,謀逆罪人金龍澤·李天紀戮屍事,承傳啓下矣。龍澤屍身,今方行刑,而天紀屍身,旣已推去,待其收來行刑之意,敢啓。傳曰,知道。
金致龍啓曰,問事郞廳,以鞫廳大臣意啓曰,趙聖復一倂按覈事,命下矣。卽當鞫問,而前日推案,內入未下命下鞫廳,以爲推問議啓之地,何如?傳曰,允。
南就明,以義禁府言啓曰,因臺啓,謀逆罪人麟重收孥籍産,一依天紀·龍澤等例,快賜勘律,以正王法事,命下矣。正刑罪人麟重父母妻妾子女祖孫兄弟姊妹子之妻妾伯叔父兄弟之子年歲姓名及居住,令漢城府,分付五部,急速査出成冊,牒報後擧行,而籍沒破家瀦澤,罷守令降邑號等事,令各該司,捧承傳擧行,何如?傳曰,允。
黃爾章啓曰,今日鞫坐,兩司當爲進參,而諫院無行公之員。除在外外,呈告未肅拜人員,竝卽牌招,以爲推移進參之地,何如?傳曰,允。
又啓曰,憲府多官,或在外·或未肅拜·或呈辭·或未署經,今日鞫坐,無進參之員。除在外未署經外,呈告未肅拜人員,竝卽牌招,以爲推移參鞫之地,何如?傳曰,允。
以執義朴乃貞,掌令李景說,持平朴弼夢,獻納尹會牌不進罷職傳旨,傳于南就明曰,竝推考傳旨捧入。
南就明啓曰,問事郞廳,以鞫廳大臣意啓曰,趙聖復一竝按覈事,命下矣。問事郞廳加出二員,以爲一體參鞫之地,何如?傳曰,允。
又啓曰,右承旨金致龍,今日病不仕進,同副承旨朴熙晉,適有身病出去,左副承旨趙景命遭服制,右副承旨黃爾章鞫坐進去,廳中只有臣就明,伴直無人。右承旨金致龍,同副承旨朴熙晉,竝卽牌招,以爲推移入直之地,何如?傳曰,允。
以備忘記,傳于南就明曰,史官二員待命,騎馬六匹立之。
金致龍,以備邊司言啓曰,卽因咸原府院君魚有龜上疏,辭免扈衛一二廳兼察之任,有令廟堂稟處之批矣。國舅以兼管三廳,已過數朔,有所辭免,而此係宿衛重任,兼領與分授,惟在自上處分。臣等不敢仰覆之意,惶恐敢啓。傳曰,知道。以領右相除拜。
又啓曰,問事郞廳,以鞫廳大臣意啓曰,問事郞廳洪重徵時無職名,令該曹口傳付軍職,何如?傳曰,允。
答慶尙監司兪命凝疏曰,省疏具悉。卿其勿辭,往哉惟休。原疏見下
正言趙遠命啓曰,臣之向來所被人言,不比尋常,已難復玷於臺地。此外又有大段難冒之嫌,略具短疏,冀蒙恩遞,而見阻喉司,方切悶蹙。今因參鞫,牌召降臨,不敢違傲,黽勉出肅,而在臣私義,誠有所不可仍冒者。第臣之當初入臺也,兩司有四凶分等按罪之啓,觀其措語,容有所執,故臣果泛然隨參,數朔之間,聯名傳啓,不啻累次矣。及夫諫長之疏出,而前後諸臺,勿論首發與隨參,相繼引避,靡然見落,則臣以中間累次傳啓之人,獨何敢晏然蹲據於職次乎?請命遞斥臣職。答曰,勿辭。
南就明啓曰,正言趙遠命,再啓煩瀆,退待勿論矣。傳曰,知道。
鞫廳啓曰,罪人張世相,嚴問之下,變換辭說,半吐半呑,誣毁聖躬之語,自發於言端,而頑忍抵賴,不盡吐實,情狀絶痛,更加嚴刑得情。其婢一貞拿問,李弘述杖殺,陸玄一款,則與本府前招,多有變幻之語,欲爲捕殺,虎龍一款,則諱不直招,情狀俱極痛惋,發爲問目,更爲究覈。金時泰拿問,洪義人·鶴孫等,竝加刑,趙洽停刑已久,更加嚴刑。洪哲人,訊杖八度之後,昏窒不省回甦間,姑爲停刑。玄德明·金震錫等所供,與睦虎龍更推相左,一處面質後,稟處,何如?答曰,依啓。
慶尙監司兪命凝疏曰,伏以臣待罪南邑,三載于今,而年衰病痼,觸事憒憒,徒積瘝曠之咎,蔑效撫字之績,日夕愧懼,如負大何。乃者嶺臬陞除之命,遽降於千萬夢寐之外。臣於是始焉驚惶,繼而憂悶,莫知置身之所也。夫方伯之任,不輕而重,其所以宣聖化而正風紀,統列邑而明黜陟者,罔不在是,故掄選之艱,自昔而然矣。又況本路民物之殷庶,簿書之浩繁,甲於諸道,最稱難治。加以比歲荐荒,財匱民窮,公私俱病,莫可收拾。此時此任,其不容人人而濫授也明矣。若臣庸愚譾劣,百無一能,材不足以剸煩劇,識不足以周事務,惟其字牧之任,尙不能稱塞。矧玆旬宣之職,尤何以堪承,堂堂聖朝,夫豈乏人,而乃以此重藩,擧而畀之於無似之臣?臣誠莫曉其由也。今若貪戀榮寵,抗顔就任,則顚沛之患,理所必至,臣之一身,雖不足恤,其如辱名器累聖治何哉?此臣所以俯仰怵惕,不敢爲冒當之計者也。縮伏累日,恭俟物議,而不早自處,一向虛帶,亦有所不自安者。玆因縣道,瀝血封章,仰瀆嚴廬之下,伏乞聖慈,俯垂諒察,將臣新授職名,亟許遞改,以重藩任,以安微分,不勝大愿,臣無任瞻天望雲屛營祈懇之至,謹昧死以聞。批答見上
上在昌慶宮。停常參·經筵。
下直,雲峯縣監朴震圭,楊根郡守李梫,同福縣監李顯慶,熙川郡守趙之重,天城萬戶尹商厚,昌洲僉使李東秀,文山萬戶魚有澻,舒川萬戶石瑞昱,碧團僉使許貞,淸江萬戶李尙俊。
大妃殿·大殿·中宮殿·世弟宮·嬪宮,政院·玉堂問安。答曰,知道。勿爲問安。
大妃殿·中宮殿,藥房問安。答曰,知道。
藥房都提調臣趙泰耉,提調臣韓配夏,右承旨臣金致龍啓曰,伏未審夜來·聖體若何,大妃殿氣候,亦復何如?王世弟未寧之候,湯藥連進之後加減,更如何?昨伏聞入診醫官之言,諸症少無所減云。今日臣等,與諸醫入診,詳察症候宜當,不任憂慮之至,敢來問安,竝此仰稟。答曰,知道。無事。慈殿氣候亦爲安寧,而世弟湯藥連服後,症候一樣,眩氣少減,勿爲入診。
藥房口傳啓曰,伏承問安批答,世弟宮入診,以勿爲爲敎矣。卽令醫官入診,何如?惶恐敢啓。傳曰,知道。世弟眩氣少減,醫官明日入診。
金致龍啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
以備忘記,傳于南就明曰,今下弓矢,昌洲僉使李東秀,碧團僉使許貞,淸江萬戶金尙俊等處,給送。
金致龍啓曰,正言趙遠命引避退待,已至經宿,而大司諫李師尙疏批未下,司諫李濟鞫廳進去,獻納尹會陳疏,正言李眞淳在外,尙未處置,事甚未安,獻納尹會,卽爲牌招,使之處置,何如?傳曰,允。
以吏曹參議李眞儒再招不進,獻納尹會牌不進罷職傳旨,傳于金致龍曰,推考傳旨捧入。
南就明啓曰,卽者吏曹郞廳來言,今日爲政事,命下,而判書李肇,參議李眞儒,俱以病不來,參判金一鏡鞫坐進去,不得開政云。判書李肇,參議李眞儒,竝卽牌招開政,何如?傳曰,允。
以吏曹參議李眞儒牌不進罷職傳旨,傳于金致龍曰,推考傳旨捧入。
金致龍啓曰,吏曹參議李眞儒,旣有只推之命,更爲牌招開政,何如?傳曰,允。
南就明啓曰,同副承旨朴熙晉,今日不爲仕進,牌招察任,何如?傳曰,允。
金致龍啓曰,實錄廳郞廳,以摠裁官啓曰,三房堂上洪萬朝,年老有實病,一未赴坐,今姑許遞,其代以禮曹參議李廷濟差下。李眞望外任,代前府使任舜元差下,而方在罷職中,依例敍用,令該曹付軍職,竝卽牌招察任,何如?傳曰,允。
吏曹口傳政事,實錄兼春秋二,李廷濟·任舜元。
金致龍啓曰,賓廳議號抄配等事,期日漸迫,而禮曹判書李台佐,吏曹判書李肇,兵曹判書李光佐,日昨大臣陳達勉出之後,一向違牌。莫重擧行之事,將有窘急之患,事甚未安。李肇·李台佐,卽爲牌招察任,李光佐則文衡辭免上疏,尙未下批,有難直請牌招,何以爲之?敢稟。傳曰,卽爲牌招。
黃爾章,以義禁府言啓曰,鞫廳罪人拿來時,當初啓下假都事,輪遣遠近,已至數次,多有病故,前日差下假都事十員之代,令該曹急急擇差,何如?傳曰,允。
朴熙晉,以戶曹言啓曰,三南山郡田三稅作木官作紙元人情,曾因軍資監草記,作紙一半,則自本監捧上,元人情,則倉屬受食事定奪後,知委慶尙道。其後因本道査狀,作木官,本無元人情磨鍊之事,以本曹員役所食例債,一半移給事,自備局覆啓,分付矣。所謂田稅作木,自本曹捧上,其來已久,而捧上之際,下屬輩,或不無情債濫徵之弊,故每同錢一兩式捧食事,參酌定式者,蓋所以俾除捧上時濫雜之意也。到今軍資監,稱以稅穀之作木作錢,自是本監之所屬云者,旣無可據。至於自本曹捧上時,本曹員役所食若干例債,一半移給於軍資監下人,亦無意義,其在事理,極爲不當。已往分半者,雖不可還推,辛丑條爲始,毋論已捧未捧作紙元人情等,竝仍屬本曹,何如?傳曰,允。
又以戶曹言啓曰,故海平府院君尹斗壽恩賜田結,尙未準受矣。全羅道光州牧數外官屯畓壹結伍負玖束,自本家望呈願受,依例折給,何如?傳曰,允。
傳于朴熙晉曰,銀子一千兩·匹緞四十匹,移送內需司事,分付。
備邊司薦望,江華留守,李正臣·李世瑾·尹行敎。東萊府使,朴乃貞·李濟·金始㷜。
兵曹口傳政事,副司果洪重徵。
以副司果兪拓基,文臣朔試射時,稱病不進罷職傳旨,傳于金致龍曰,推考傳旨捧入。
答兵曹判書李光佐疏曰,省疏具悉。卿其勿辭,從速察職。原疏見下
答全羅監司權重經疏曰,省疏具悉。依疏辭往省焉。原疏見下
朴熙晉啓曰,吏曹判書李肇再招不進,參議李眞儒又有只推之命矣。所當更請牌招,而一日三牌,有傷事體,日勢已暮,待明朝牌招開政,何如?傳曰,允。
又以禮曹言啓曰,卽接獻陵參奉所報,則陵底居林守觀兄弟,今月十七日,偕往取柴于陵所紅箭門外西南間七里許火巢內深谷中,竝爲惡虎所囕,兩人遺屍,俱在林間,而腰脅以下,盡食無餘,極爲驚慘云。陵寢至近之地,有此虎患,誠極可慮,卽令軍門,發遣將校,期於捕捉事,分付,何如?傳曰,允。
鞫廳啓曰,罪人趙洽,於臨刑之際,云有告變之事,故停刑詳問,則所發告者如右,極爲驚心。此非但對所問事而已,其所發告,無非凶逆之節。指告人金昌道·徐德修·李廷植·鄭宇寬·尹慤,竝發遣都事拿來。所謂石烈交代宮人,亦爲緊出於發告之中,不可一刻仍置於肘腋之間,卽命出付鞫廳,何如?事甚緊急,故姑徐諸囚,先爲議啓之意,敢啓。答曰,依啓。宮人則石烈交代多數姓名,詳知以啓。
朴熙晉啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
兵曹判書兼大提學李光佐疏曰,伏以臣於向者,猝被逆豎之橫誣,震驚崩迫,直欲無生,瀝血陳辭,冀賜窮覈而昭雪。不自意聖批隆重,明其被誣,俾勿深嫌,臣捧讀未半,以首頓地,不覺血淚之沾襟也。凶言之白地侵及,天日已昭燭,亦何待於卞暴?獨念臣雖不肖,家世忠孝相傳,八百有餘年矣。臣又親承嚴父之訓,出身事君,惟思殫竭,寸心常恐秋毫點辱,爲所生忝,一朝聞此,私心痛恨,誠有不自堪者,臣聞新浴者振衣遠滋垢也。況今所被,乃何言也?豈容以凶誣之不足理,天鍳之已昭察,而小降此含痛澟厲之情哉?纓冠束帶,冒就朝行,卽有未暇論者。方以此具疏申籲,此際忽伏承恩旨,以臣爲兩館大提學知成均館事者。臣誠不才,無寸長可錄,平生踐歷,罔非千萬踰涯,而夢寐不近似,未有若是之甚者。今日官方,雖曰壞盡,此命奚爲而及於臣哉?惶駭慙恧,不省措身於何所。臣誠不敢雍容辭令,模倣從古文士禮辭太學士樣子,而惟是職事輕重,臣身本末,聖鑑之所洞燭,統轄一國文事,爲治道根柢,爲士趨原本,修史而詳鴻烈定國是,纂辭而明大號來遠隣者。以臣之無學術無文藝,空疎滅裂,最出於恒人之下者,其有萬分一承當之理乎?擬人必於其倫,名器不可虛授。夫以至重之職,至大之責,委之於至無能之一賤臣,若棄之然者,此果何擧措,而傳笑四方,獨不爲聖世之深恥乎?虞人死,不赴旌招,乃所以嚴君命也。臣受恩無極,今白首,誠無以上報,惟不承濫官,毋羞辱明命,庶幾以不報爲報,今惟蒙被大何耳,三館之銜,定不敢冒受矣。與其因仍假借,添撕捱之罪,而致瘝曠之弊,豈若卽賜反汗,改授其人者,使公私俱利乎?此不待臣之畢辭,而聖明思有以處之矣。情迫辭溢,臣尤死罪。伏惟聖慈天地父母,少垂矜察,亟先遞臣新授文衡之職,以幸國事。仍命竝遞臣本兼諸任,俾臣收召驚魂,退守田廬,以靖私義,以嚴朝體,不勝至幸。且臣數日之內,已四違嚴召,論其負犯,實在罔赦,亦愿亟受重譴,得以少安私心焉。臣無任惶悚激越祈懇之至,謹昧死以聞。批答見上
全羅監司權重經疏曰,伏以臣,賦命險釁,早喪父母,風樹之痛,自倍他人。幸蒙天恩,追榮泉路,幽明之間,寵光煇爀,擎誥涕泣,圖報無地,臣之父母墳山,在安山地,今方受命南藩,遠離京洛,辭陛之前,冀得數日之暇,往展先壠,兼伸焚黃之禮。且臣未晬而孤,受育于臣祖父,顧復之恩,無間怙恃,而臣祖父墳山,在富平地。安山之去富平,僅四十餘里,歸路亦望,特許歷省,臣愚不肖,不任區區私情,敢冒萬死仰暴微悃於孝理之下。伏乞聖慈,曲諒血懇,許令兩處展省,俾伸至情,不勝萬幸,臣無任屛營祈懇之至,謹昧死以聞。批答見上
上在昌慶宮。停常參·經筵。
下直,鐵原府使崔道章,求禮縣監李昌碩。
大妃殿·中宮殿,藥房問安。答曰,知道。
藥房提調臣韓配夏,右承旨臣金致龍啓曰,伏未審夜來,聖體若何,大妃殿氣候,亦復何如?王世弟欠安之候,連進湯劑後,諸症候其有差勝之勢乎?今日依聖敎,令醫官,趁早入診,詳察症候宜當。臣等不勝區區憂慮,敢來問安,竝此仰稟。答曰,知道。無事。慈殿氣候,亦爲無事。世弟湯劑連服,而諸症候與昨一樣,令醫官間間入診矣。勿爲問安。
有政。吏批,判書李肇牌不進,參判金一鏡鞫廳進去,參議李眞儒進,右承旨金致龍進。兵批,判書李光佐兼帶未肅拜,參判尹就商病,參議朴彙登進,參知柳鳳徵服制,同副承旨朴熙晉進。
吏批啓曰,新除授端川府使李思周戶奴呈狀內,奴矣上典老親,方在德山地,年過七十,疾患彌留,旣無將往之勢。德山之於本府,相距恰滿數十日程,千有六百里之地,離違老病親,遠赴嶺外,情理萬萬切悶,決難强抑赴任,斯速入啓處置云。李思周旣有望八偏母,將往無路,而地之相去,千有餘里,則情理果爲悶然。本府旣是內地挈眷之邑,則與厭避有異,孝理之下,似不當强令赴任。端川府使李思周罷黜,何如?傳曰,允。
吏批啓曰,玉堂闕員,今當差出,而曾前擬望之人,方在罷散中,合有變通之道,何以爲之?敢稟。傳曰,別單書入。
吏批啓曰,判書李肇牌不進,參判金一鏡鞫廳進去,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避外任,竝擬,何如?傳曰,允。
吏批,以尹行敎爲戶曹參議,張斗周爲禮曹正郞,崔錫九爲工曹佐郞,李有壽爲黃州牧使,權聖徵爲交河縣監,梁廷虎爲謝恩書狀官,尹㝚爲校理,尹淳爲修撰,洪萬遇爲檢詳,李正臣爲江華留守,朴乃貞爲東萊府使,韓聖欽爲端川府使,李邦弼爲泰安郡守,尹就商爲同義禁,徐命遇爲執義,成孝錫爲工曹佐郞,姜樸爲禮曹佐郞,舍人單付洪萬遇,兼執義兪拓基減下。
兵批,僉知單付金有慶,副護軍三,沈壽賢·尹錫來·尹聖輔。
南就明啓曰,兵曹判書李光佐,疏批旣下之後,亦不承牌。禮曹判書李台佐,一向違牌,無意行公,事甚未安。竝卽牌招察任,何如?傳曰,允。
朴熙晉,以御營廳言啓曰,因禮曹草記,獻陵陵內紅箭門外近處火巢內,惡虎囕殺居民兩人,事極驚慘,令軍門捕捉事,命下矣。自本廳,定將校領率牙兵五十名,今日出送之意,敢啓。傳曰,知道。
又啓曰,正言趙遠命,引避退待,已過屢日,而尙未處置,事甚未安。獻納尹會,昨有只推之命,更卽牌招,使之處置,何如?傳曰,允。
又以義禁府言啓曰,以全羅兵使狀啓,刑曹粘目,光陽縣監洪禹楫,移本府處置事,允下矣。洪禹楫,今方待命,卽爲拿囚之意,敢啓。傳曰,知道。
金致龍啓曰,新除授東萊府使朴乃貞,前任寧海府使時,解由未出,何以爲之?敢稟。傳曰,勿拘。
以修撰尹淳牌不進,罷職傳旨,傳于朴熙晉曰,推考傳旨捧入。
以正言趙遠命牌不進,罷職傳旨,傳于朴熙晉曰,推考傳旨捧入。
答領議政趙泰耉,右議政崔錫恒聯名箚子曰,省箚具悉卿懇。箚辭儘好,勿施拷掠之刑焉。原箚見下
司諫李濟,獻納尹會啓曰,請前後合啓發論臺官遠竄,連啓隨參諸人,削奪官爵。措語見上,無加減請當該同知成均大司成,竝命遠竄。措語見上,無加減請寢朴致遠等三人放送之命,仍令該府,嚴覈勘斷。措語見上,無加減正言趙遠命,以隨參四凶分等之啓,避嫌啓辭見上引嫌而退,意外人言,前啓隨參,俱非大段,何必爲嫌?請正言趙遠命出仕。答曰,不允。處置事依啓。
鞫廳啓曰,罪人趙聖復,依傳敎嚴刑一次,而指嗾之人,終不直告,加刑得情,何如?答曰,依啓。
又啓曰,罪人趙聖復,所當依啓下加刑,而受刑未久,徑斃可慮,姑爲仍囚,何如?答曰,依啓。
又啓曰,罪人李弘述·陸玄撲殺時,追改文案一款,旣已自服,而睦虎龍窺捕辭緣,終始發明,法當請刑,而金時泰拿來後,亦有憑問之端,姑爲仍囚。玄德明·金震錫等,與睦虎龍面質時,震錫則據實直招,而德明則飾辭牢諱,震錫則今無可問之端,還送本府,德明,刑推得情,鶴孫則加刑十五度,旣已指告,姑爲停刑仍囚,以觀其虛實而處之。張世相·洪義人·李器之,今於趙洽招辭中,亦有憑問之端,添入問目,加刑得情。金昌道·鄭宇寬·徐德修等所供,與趙洽所告,擧皆相反,趙洽處更推,所謂石烈交代內人問於趙洽,則以爲渠則聞於李廷植,名則初不說道,姓則似是金·李中居一,不能的記,而蓋是石烈死後初次交代之宮人云。依其所言,敢啓。數多罪人按治之際,如有添入問目之事,必經稟啓,而後方爲擧行,而不無稽滯拘掣之端,今後則添入問目,先行後啓,何如?答曰,依啓。
又啓曰,罪人張世相加刑,四次施威次,旣已遲晩,結案取招後,照律處斷。洪義人·李器之,忍杖不服,竝更加嚴刑。洪哲人,姑爲仍囚,以待結末。二英加刑施威次,幾盡吐實,而猶有隱情,訊杖第八度,氣塞徑斃可慮,回蘇間停刑。玄德明·鶴孫,竝姑停刑仍囚。張世相所引李尙宮烈伊,卽命出付鞫廳,趙洽處更推事,世相結案時急,姑爲追後擧行,何如?答曰,依啓。闕內本無李尙宮烈伊。
領議政趙泰耉,右議政崔錫恒聯名箚曰,伏以臣等,日昨登對時,以罪人頤命·昌集拿鞫後正法事,陳達蒙允矣。臣等之意,蓋以此二人罪狀,雖在罔赦,不待按問,徑先處斷,有違法例,故乃敢據法陳稟矣。更思之,厥罪昭著,旣無可生之道,而曾經三事之人,施以拷掠之刑,終有所不忍者,況且曾前後命,多及於中路,朝中諸議,蓋多如此,遵先朝已行之例,取盤水加劍之義,參酌處分,似或得宜。伏願聖明,更加裁處焉。取進止。批答見上
康熙六十一年壬寅四月二十一日乙亥午時,上御進修堂。左承旨南就明,持公事入侍,假注書金東俊,記事官金岱,記事官宋寅明,同爲入侍。就明進讀黃海監司金有慶農形賑政狀啓。踏啓字又讀開城留守李世最農形雨澤狀啓。踏啓字又讀全羅監司兪命弘旱災地震霜降狀啓。踏啓字仍進曰,觀此各道狀聞,則災異如此,且今逆變,萬古所無,自上宜加惕念修省之道焉。上曰,唯。就明進讀領議政趙泰耉,右議政崔錫恒聯名箚子。讀畢曰,前後臺臣,旣有所達之言,豈容有他議,而此箚適因持公事入侍時持入矣。若欲思量處之,則請留中而出矣。又曰,本院多事之時,必有首席然後,乃可修擧公務,而都承旨金始煥疏批未下,右副承旨黃爾章連赴鞫坐,左副承旨趙景命遭同生服制,其陳疏者,必下疏批然後,可無院中事積滯之慮矣。卽今院中多事,故敢此仰達。又曰,領右相箚子,姑爲留中而出乎?上曰,唯。諸臣以次退出。
上在昌慶宮。停常參·經筵。
夜五更,木星犯房星。
朴熙晉啓曰,問事郞廳,以大臣意啓曰,罪人張世相,旣已承服,遲晩取招,未及結案之前,徑先物故。行刑緣坐籍沒等事,依龍澤等例擧行之意,敢啓。傳曰,知道。
又以都摠府言啓曰,本府堂上十員內,都摠管姜鋧,以兼帶提學未肅拜。副摠管靈原君櫶,親病陳疏未及承批。金一鏡,以禁府堂上,鞫廳坐起進去。申翊夏,以捕盜大將,鞫廳坐起待候。昌寧君樟·李暉,俱有身病,一員未差。都摠管密昌君樴,連日入直矣,身病猝重,勢難仍直。副摠管東善君臣炳,纔已入來替直矣。下番副摠管密陽君梡,差祈雨祭獻官,今方受香出去之代,無他交替之員,身病及陳疏未承批人員,竝卽牌招,一員未差之代,亦令該曹,依例卽爲口傳差出,一體牌招,以爲推移入直之地,何如?傳曰,允。
又以義禁府言啓曰,因鞫廳啓辭,謀逆承服徑斃罪人張世相,行刑緣坐籍沒等事,依龍澤等例擧行事,命下矣。罪人世相,旣已正刑,其生養父母·妻妾·子女·祖孫·兄弟姊妹·子之妻妾·伯叔父·兄弟之子,年歲姓名及存沒居住,令漢城府,分付五部,急速査出成冊牒報後,依律文擧行,而籍沒破家瀦澤,罷守令降邑號等事,各該司捧承傳擧行,何如?傳曰,允。
又啓曰,領右相聯名箚中,旣有中路後命盤水加劍等語,蓋指賜死之意,而批旨以箚辭儘好,勿施拷掠之刑焉爲敎矣。今當捧傳旨下義禁府,以何律擧行乎?大臣之意如此,敢稟。傳曰,加劍。
金致龍,以弘文館言啓曰,新除授校理尹㝚,時在京畿廣州地,經筵入番事緊,請斯速乘馹上來事,下諭。修撰尹淳,昨日違牌,旣有只推之命,更爲牌招察任,何如?傳曰,允。
以修撰尹淳牌不進,罷職傳旨,傳于朴熙晉曰,推考傳旨捧入。
朴熙晉啓曰,問事郞廳,以鞫廳大臣意啓曰,鞫獄事體至重且大,禁府堂上,不可不備員,而同義禁尹就商,今日亦未出肅,事甚未安,卽爲牌招參鞫,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射,而祈雨祭齋戒相値,不得爲之之意,敢啓。傳曰,知道。
以備忘記,傳于金致龍曰,史官二員待命,騎馬六匹立之。
朴熙晉,以兵曹言啓曰,卽因都摠府啓辭,本府堂上十員內,都摠管姜鋧,以兼帶提學未肅拜。副摠管靈原君櫶,親病陳疏未承批。金一鏡,以禁府堂上,鞫廳坐起進去。申翊夏,以捕盜大將,鞫廳坐起待候。昌寧君樟·李暉,俱有身病。一員未差。都摠管密昌君樴,連日入直矣,身病猝重,勢難仍直。副摠管東善君炳,纔已入來替直矣。下番副摠管密陽君梡,祈雨祭獻官,今方受香出去之代,無他交替之員。身病及陳疏未承批人員,竝卽牌招,一員未差之代,亦令該曹,依例卽爲口傳差出,一體牌招,以爲推移入直之地,何如?傳曰,允事,命下矣。判書臣李光佐,方在呈告中,不得擧行之意,敢啓。傳曰,知道。
又啓曰,祔廟都監郞廳,以都提調意啓曰,今此祔廟時龕室磨鍊,比各室稍廣之故,左右排置寶欌與冊欌間架,自然稍狹。且敎命諡冊金寶·玉寶等,應爲奉安之數,亦至二十八凾之多,決難排安於二部欌子,不可無各別變通之道,而百爾思量,實無善計。各殿奉安冊凾制樣之稍高者,量入改造,而敎命軸,則依永昭殿時方奉安例,同爲奉安於冊櫃中,則庶可容排,以此尺量磨鍊製造,似或得宜,而宗廟事重,自下不敢擅便,何以爲之?敢稟。傳曰,依爲之。
鞫廳啓曰,罪人徐德修·鄭宇寬·金昌道,與趙洽一處面質,李器之·洪義人,今日已受嚴刑,徑斃可慮,姑觀夜來,更加嚴刑。別監金壽天,出於罪人之招,有憑問之端,拿問墨世,更推。金省行,旣已原情,今姑仍囚,以待諸罪人推問後,稟處。一貞,今無可問之端,放送,何如?答曰,依啓。
又啓曰,罪人徐德修·金昌道兩人所言,有錯違之端,一處面質。李器之,以三次刑推後,供辭添入問目,更加嚴刑。洪義人,累次嚴刑,一向抵賴,加刑得情。金壽天與河伯面質,墨世與春業面質。鄭宇寬則趙洽言內,只聞傳言,不見其面云爾,則別無面質之事,姑爲仍囚,以待諸罪人推問後,稟處,水賜稱云,勝業有憑問之端,拿問,何如?答曰,依啓。
朴熙晉啓曰,領右相聯名箚子到院,而祈雨祭齋戒,留院之意,敢啓。傳曰,入之。
又啓曰,鞫廳承旨啓曰,臣敬奉推案,來到鞫廳,則兩大臣,方陳箚待罪,不敢開坐,臣姑爲留待批下之意,敢啓。傳曰,知道。
南就明啓曰,臣等有稟定事請對矣。傳曰,引見。
南就明啓曰,大司諫李師尙,持平朴弼夢,來詣閤門外請對矣。傳曰,同爲入侍。
答領議政趙泰耉,右議政崔錫恒聯名箚曰,省箚具悉卿懇。箚辭得宜,可不依施,卿其安心勿待罪。仍傳曰,遣史官傳諭。
承旨·兩司請對入侍時,罪人頤命·昌集所到處賜藥事,榻前下敎。
南就明啓曰,同義禁金一鏡,來詣請對矣。傳曰,引見。
同義禁金一鏡請對入侍時,罪人昌集·頤命處,發遣都事,到所遇處,竝卽正刑事,榻前下敎。領議政趙泰耉,右議政崔錫恒聯名箚曰,伏以臣等,以兩罪人酌處之意箚論,則聖批以箚辭儘好,勿施拷掠之刑爲敎矣。因政院啓稟,乃有加劍之命,加劍二字,蓋由臣等箚語,而臣等本意,不過泛引古義而已。若遵先朝已行之例云者,蓋指賜藥之意也。只緣臣等臨急構草,下語不審,以至於此,此莫非臣等之罪也。其何敢晏然於鼎席乎?伏乞聖慈,亟遞臣等之職,仍治臣等之罪,不勝幸甚,臣等無任惶恐待罪之至。取進止。批答見上
康熙六十一年壬寅四月二十二日丙子酉時,上御進修堂。左承旨南就明,同副承旨朴熙晉,大司諫李師尙,持平朴弼夢,請對入侍。假注書金東俊,記事官金岱,記事官宋寅明,同爲入侍。就明進曰,今日請對,以罪人頤命·昌集處斷事稟定矣。加劍,我國律文之所無也,政院當捧傳旨,而疑惑莫適,擧行草啓仰稟,似涉泛然,故請對矣。所謂加劍,以劍字之義言之,則臺諫則以處斬正刑論啓矣,同義禁上疏,則以莅斬爲請,此則發遣都事,中路行刑之謂也,大臣箚子,則以取盤水加劍之義爲言,盤水加劍,非我國之法,乃古者賜死之義也。上敎則截去盤水二字,以加劍二字下敎,此以臺諫之言而爲主耶?或是賜死之敎耶?此不可知,故敢達。師尙曰,臣等頃日合辭爭執,頤命·昌集處斬正刑之啓蒙允。中外聽聞,莫不爲快,以爲國法可行,人心咸服矣。因大臣陳達,還寢臺啓之成命,臣竊慨然,卽今因大臣箚,有加劍之敎,加劍二字,聖意所在,中外曉然可知,而卽聞大臣陳箚,以爲初箚本意,以賜死爲請,而以有加劍之敎,故待罪云,未知其意向之何如矣。就明曰,觀其箚子,則非以加劍之敎而待罪也。因其箚子,而轉輾遲滯,未捧傳旨,故以此引咎矣。莫重罪人傳旨,至今未捧二件之中,明白下敎焉,若處斬則發遣都事莅斬乎,當爲拿斬乎?加劍之敎,亦未審其所謂指一下敎然後,莫重罪人處斷事,可以擧行矣。師尙曰,臣則曾有所達,而大臣以爲曾經三事之人,又以爲三百年所無之事云,不思甚矣。何必以三百年言之?以百年來事言之,仁弘,不問而直斬矣。以百年後逆賊言之,沈器遠·金自點,亦直爲正刑矣,此言何其不思而發耶?其不識事理甚矣。豈以曾經三事之人,而有所容恕耶?就明曰,旣有加劍之敎,死則一也,而沈器遠·金自點,亦結案而後正刑矣,師尙·弼夢皆曰,臺臣之言,亦非欲不捧結案也。就明曰,金一鏡,以莅斬爲請,莅斬二字,出於左傳矣。然臣等莫適擧行,明白下敎伏望,上使小宦,取御前香案上所展領右相箚批小紙,出而下示之,其批曰,省箚具悉卿懇。箚辭得宜,可不依施,卿其安心勿待罪,仍傳曰,遣史官傳諭云,蓋賜藥之敎也。師尙起而進曰,以箚批觀之,失刑莫大,殿下何以有此敎也?臣等當苦口力爭矣。弼夢曰,大臣初箚,指意無別白賜藥之語,臣亦不能詳知矣。臣在門外,又見大臣箚子,則以前日箚子,請以賜藥爲言,豈有如此寒心之事乎?以頤命言之,子姪逆節狼藉,其姪已死,其子器之,方受刑矣。白望掌書養字,則天紀覺得發笑之說,渠之同黨謀逆者,結案招辭中,亦已承款,告者之言,則雖諉之以難可,一切取信,同黨之言如此,則豈不明白無疑乎?推戴之逆,若止於賜死,則國家豈有處斬之典乎?如此之逆,不爲處斬,而何處用處斬之律乎?誠極寒心。加劍二字,亦不明白發落,臣誠莫測聖上之意,而當初截去盤水二字,以加劍爲敎者,以外面見之,則蓋是正刑之敎也。大臣豈可以此引咎乎?當初賜藥之請,極爲不是,而到今復申前說,以初箚之賜藥爲請,以至引咎,豈有如此可駭之事,而箚批又有依施之命,如此則逆賊,豈有正法之時乎?實爲慨然。師尙曰,王言一播之後,屢因大臣言而改之,國家之刑政顚倒,聖上之執德不固,慨惜何喩?伏望更加三思。弼夢曰,大臣之向日請對,極是怪異之擧措,而其箚中所陳,亦不明言減等賜死之請,其言之乖謬,非一矣。在藥院不必知之說,及其他怪異之說甚多,已極可怪,而兩度進箚,以此引咎,此何事也?熙晉曰,有可不依施之敎,此是賜藥之敎也。然則發遣都事,就中路所到處擧行乎,明白下敎。上曰,唯。就明曰,臣當書入傳旨,敢此先退矣,遂退出。師尙曰,今日用法,雖異於身首異處,死則等耳,賜藥亦死也,但刑政一頗,則逆賊不可治矣,殿下試思之。此非小事,而上下之撕捱如此,大臣其亦未之深思也,殿下何可每以大臣之言,而誤了國事乎?決不然矣。弼夢曰,此逆異於凡逆,推戴之逆無異於稱兵犯闕,賜藥,失刑也,慨然甚矣。大臣之請對及兩箚,大段失着,而殿下隨事允從,惟恐不及,實爲慨然。雖大臣之言,可從則從之,不可從則不從,可也,豈可言言允從乎?臣等雖不似,待罪臺閣,豈以疑事試王哉?此以一國公論,有所仰達,而臣等之言,則旣從而旋改,大臣所達,則不察事理之是非,一以允從爲事,此有乖於兼聽竝納之道矣。近日逆獄罪人正刑者多矣,比之頤命·昌集,則猶是枝葉,而皆用收拏籍産之典,獨於逆魁巨慝,止於賜藥,則豈非失刑乎?以此下諒,則可以易知矣。師尙曰,大臣所達,不曾以事端可疑,可以減律爲言,而但以曾經三事之人爲言,曾經三事之人正刑者,亦甚多,豈大臣不思而有此言耶?豈知之而亦爲此言耶?在藥房不必知之說,豈有如此之言乎?雖在千里之外,其子謀逆之事,其父豈不知乎?雖以出於原情者見之,器之來言於頤命,頤命有所酬酢云。如此逆賊,聖明豈可輕易減等,大臣亦豈可緩治之乎?此爲大段失刑,須思量焉。弼夢曰,臣等如是爭執,惶恐慙悚矣。名爲臺臣,一言不蒙開可,開可之後,旋卽反汗,此誠臣等無狀,不能見重於君父之致。臣等此罪,萬死無措,然而聖上不必以大臣·臺臣而區別之,惟當觀其事理之是非而決之,芻蕘必擇,不以人微而廢言,豈非古聖王之事耶?死則一也。國法之行,固不一矣,或有處絞者,或有賜藥者,或有處斬者,或有亟正邦刑者。正刑之中,或有軍器寺前行刑者,或有他處行刑者,分等設法,出於區別輕重之意,如此窮凶極惡之逆賊,賜藥而止,則他罪人,更無可以處斬者矣。豈有如此失刑乎?熙晉曰,兩司所達,如是勸,渠若逆節不明,而以處斬爲請則已矣。此則逆節狼藉,其門客子姪姻黨,皆入其中,此似非可以賜藥之罪人,臺閣所爭,殊正大矣。師尙曰,如此之逆,罪止賜死,則此後逆賊,無可按治之日,曾前正刑者,豈不冤乎?國法決不如此。臣等豈敢於君父之前,明知刑法之必不如此,而苟同大臣,以承順爲事哉?弼夢曰,李爾瞻主張廢毋論,而凶狡特甚之故,反正後無文案可以執頉者,而猶且不待時處斬,此逆則文案之現發者多矣,在藥院不必知之說,萬不近理。雖千里之外,其子謀逆之事,其父宜無不知之理,況此事豈但其子主張之事乎?渠必自主之矣。大臣以如此不近理之說,仰達於君父之前,豈不寒心乎?師尙曰,臣等子若孫之說,固有所據矣。逆獄告變,何等大事,而大臣所達,不以實告矣。弼夢曰,大臣若有所見,則可否是非間,從所見仰達亦可,而至於領議政趙泰耉,則尤宜不敢干涉於四凶之事,渠之四寸泰采,亦入於其中,則雖不敢直爲營護泰采之說,而四凶固一體也。渠何敢干涉於四凶論啓之事乎?領相之言,尤怪異矣。熙晉曰,兩司合辭如此,明白下敎然後,乃可退矣。上無發落。弼夢曰,減等賜死,失刑莫大,反汗宜矣,敢達。師尙曰,治國之體,雖罪囚一人,可殺而不殺之,不可殺而殺之,則失刑均也。政刑一失,關係國綱,豈可曰等是死耳?或賜藥,或處斬,無甚關係云而已也。一失刑,法無以懲勵,卽今凶黨,入於逆獄者甚多,而處分如此,則人人皆將有倖免之計矣。如此則何以按治獄事乎?其所關係至重且大,若不大段,則何敢縷縷仰達哉?熙晉曰,左承旨南就明,纔已仰達,而捧入傳旨,政院之所次知也。不能明知上敎,以草啓定奪,事體似輕,故欲入侍,親承傳敎擧行矣。兩司以大臣再箚,從輕爲請爲驚,而追到請對矣。大臣箚子批答中所敎賜藥處所,就其所到處擧行乎?上曰,依此爲之。弼夢曰,今日,是齋戒日也。不當陳啓,而旣入侍榻前,敢以所懷仰達。因進前伏讀兩司合啓,請圍籬安置罪人健命·泰采,竝命按律處斷。措語見上無加減上曰,勿煩。師尙曰,如此累達,而每以勿煩爲敎,此豈勿煩之事乎?健命·泰采之罪,豈有異於二凶哉?此蓋由於末減二凶之罪,故此等事每歸疏緩矣。速賜允從,快治逆黨,則宗社安矣,若使如此之逆,一日偃息,則凶魁漏網,人心危疑,必賜允從然後,國家可安,而人心可定矣。弼夢曰,以此事,累次請對,旣以千言萬語仰達矣。辭窮意竭,更不知所達,而殿下深居九重,徒聞臺臣所爭之言,不察萬民公誦之言而然耶?卽今輿臺下賤兒童走卒,一口合辭,藉藉於閭巷間矣。語曰,天視自我民視,天聽自我民聽。天之於人,非諄諄然命之也。古之聖人,以人心卜天意,國人皆曰可殺者,卽天意也,此若不允,則逆天意而咈人心矣。街談巷議,聞兩賊正刑之敎,莫不鼓舞矣。卽因相箚,旋又反汗,民心失望,皆以爲今此旱災,莫非大賊未討違拂天心之故也。此豈非民情,大可見乎?語曰,欲擧大事,當順人心。此兩賊之正法,豈有如此留難之事乎?臣竊慨然。師尙曰,頤命·昌集之處斬正刑,旣有當初成命,健命·泰采二凶之罪狀,亦豈異乎?殿下更加三思,一體允從,則臺臣無爭執之弊,人情有胥悅之美,國家安寧,而民心不疑惑矣。萬口一談,輿誦如此,臣何敢不以閭巷公誦之言仰達哉?惟願允從焉。上無發落。熙晉遂於榻前書之曰,罪人頤命·昌集,所到處賜藥事,榻前下敎云。書畢讀而達之,上頷之。弼夢曰,旣以勿煩爲敎矣,如是侵夜之際,煩複仰達,極知未安,而此何等大事耶?此非一二次塞責,而可以止之事也。此若快允,則可以明知而退去矣。師尙曰,健命·泰采之罪惡,與頤命·昌集,固無異同,而其中亦不無一二差輕者,故律名末減矣,此亦持難,未知殿下有何疑晦於此輩之罪狀,而至今持難乎?臣等抑鬱甚矣。鞫獄方張之時,如此之人,以其罪罪之,則人心鎭定,刑法得當,惡逆之輩,豈可懲戢乎?國體所關不少,故不計侵夜,如是仰達,十分惶恐,而以事理言之,則身在臺閣,所宜抵死力爭,何敢避煩瀆之嫌乎?上無發落。弼夢所啓,請前慶尙監司洪禹傳,削去仕版。措語見上無加減上曰,勿煩。諸臣遂以次而退。師尙·弼夢,先出閤門外,熙晉·東俊·岱·寅明,未及出閤門外,而同義禁金一鏡,已詣閤門外請對,則上有引見之命矣。東俊出閤門外,傳上命,引一鏡以入,同義禁金一鏡,同副承旨朴熙晉,假注書金東俊,記事官金岱,記事官宋寅明,遂同爲入侍於進修堂。一鏡進曰,小臣待罪鞫廳,按治諸賊,詳知獄情,故以頤命·昌集莅斬之意上疏,而尙未承批,萬分惶恐,而今日兩逆處分,因政院稟啓,下加劍二字。加劍云者,古之文字,雖未詳其義,以字義言之,以劍加之之謂也。臣等以爲,此正刑之敎也,大小群情,莫不欣快矣。輒引大臣引罪之箚,而又改處分,則國家政刑,顚倒甚矣。小臣在鞫廳聞之,不勝慨然,欲以此仰達入來矣。小臣久在鞫坐,連日按治頤命·昌集之本來逆節,萬戮無惜,而以今番逆獄文案觀之,情節狼藉,無復餘地,聖上亦豈不洞燭乎?頤命則掌中書字及推戴之說出矣。人臣豈有負此罪名,而不爲正法者乎?況其子姪姻黨門客,締結凶徒,逆節狼藉,豈可容貸乎?昌集則罪人趙洽之招以爲,指揮其子姪門孽,狼藉謀逆云,爲臣如此,而不能正法,是無法之國也。有法之國,豈容如此?或賜藥,或正刑,死則等耳。臣於渠之一死,有何所惜於其間?而逆魁用刑,顚倒如此,則三百年國法,蕩然盡矣。又起而進曰,大臣今日欲上箚子,臣言其不可,則大臣以爲,當初箚子辭緣,自上有未洞燭,故惶恐待罪而已,非敢爲請改處分之語也。大臣之意,不過如此,若以勿待命,仍爲按獄之意下敎,則卽出視事爲計,方在鞫坐矣。大臣初箚中,遲晩取招之請,容有說焉,而法典有曰,衆證俱成,罪惡彰著,則不待更問。況且拷掠之刑,有所不忍,拿致輦下,多有難處,則直爲處斷好矣。臣以此言,言于大臣,則大臣亦不以爲非矣。大抵臺臣,執法之官也。以準法爲請,而大臣持論,亦不得不出於從容底道理,故有此箚陳,自上嚴賜處分則好矣,而乃有加劍之敎加劍之法律文所無,政院則莫適擧行,而臣等所見則以爲,此必正法之敎也。大臣以惶恐不安之意陳箚而已,亦未嘗以準請爲期,而今乃改下賜藥之敎,夫國家典刑,人主之大柄也。大臣雖重,係是在下之臣,則豈可强請撓改乎?大臣本意,本不在此,聖上遽然有此敎,臣不勝驚嘆,敢此仰達,惟願更申前命而正法焉。上曰,正法。熙晉曰,宰臣以鞫廳堂上,目見逆節之狼藉,與大臣有所酬酢,其言必不非矣。上曰,正法。一鏡起而達曰,正法,是正刑之敎乎?上曰,然矣。熙晉曰,所遇處正刑乎?上曰,唯。熙晉,遂於榻前書之曰,今四月二十二日,同義禁金一鏡,請對入侍時,罪人昌集·頤命處,發遣都事,到所遇處,竝卽正刑事,榻前下敎云。書畢,讀而達之,遂以其所書紙,納之上前。上下覽畢,頷之。諸臣遂以次退出。
上在昌慶宮。停常參·經筵。
下直,明川府使金澱。
大妃殿·中宮殿,藥房問安。答曰,知道。
藥房提調臣韓配夏,右承旨臣金致龍啓曰,伏未審此時,聖體若何?大妃殿氣候,亦復何如?王世弟愆候,連進湯劑後,諸症候加減,更如何?滋陰健脾湯五貼,已盡於昨日,臣率諸醫入診,詳察症候,議定加進當否宜當,不勝區區憂慮,敢來問安,竝此仰稟。答曰,知道。無事。慈殿氣候安寧,世弟諸症一樣,而湯藥加進宜當,勿爲入診。
金致龍啓曰,今日持公事入侍,而史官不備,頉稟。傳曰,知道。
朴熙晉,以都摠府言啓曰,去三月十八日中日時,弘化門入直砲手良人朴萬起,鳥銃邊三中入格,而兒馬賜給付標,不得蒙禁軍除授,來訴本府,故取考曾前謄錄,則砲手良人鳥銃邊三中者,皆以禁軍除授付標,乃是流來成例,而今四月十三日中日時,砲手良人張大阿,只鳥銃邊三中,已爲禁軍除授付標,則前後恩例如此,而萬起之獨漏於禁軍付標,事涉不均。原單子,似當有還入之擧,臣等不勝惶恐,敢啓。傳曰,知道。原單入之。
鞫廳承旨黃爾章啓曰,領右兩大臣,因臺官榻前侵斥之言,一時迸出,臣不可獨留,敬奉推案密匣,入來還納之意,敢啓。傳曰,知道。遣史官別諭。
金致龍,以備邊司北城主管堂上言啓曰,北漢山城管城將尹廷舟,臺諫方以遠配論啓,莫重管城之任,不可暫曠,爲先改差,其代以前水使金翊相差定,使之卽日赴任,何如?傳曰,允。
南就明,以戶曹言啓曰,上年分,本曹以平安道成川地銀店,專屬本曹事,草記定奪後,自廟堂覆啓分付,而本道已至經年,尙不出給於本曹,別將處使不得收稅,各處銀店之自地部次知收稅,意有所在,則當此經費匱竭之日,本道之不有朝命,不許差人收稅,其在事體,極爲未便,依前定奪。成川境內銀店,專屬本曹,而本道江界滿浦地,又有銀脈,極其豐盛云。方此本曹蕩竭之日,産銀之處,非但空棄可惜,卽今三都監許多責應及前頭勅需之物,萬無措辦之路。今此江界産銀處,亦令成川別將,兼察採取,以補經用之萬一宜當,以此,分付本道本官,何如?傳曰,允。
金致龍,以弘文館言啓曰,修撰尹淳,旣有只推之命,更爲牌招察任,何如?傳曰,允。
以修撰尹淳牌不進罷職傳旨,傳于金致龍曰,推考傳旨捧入。
金致龍,以兵曹言啓曰,今四月二十三日,幼學沈沂賢稱名人,自曜金門入來,差備門外擊錚,極爲駭愕,令攸司囚禁治罪。同門守門將林蕃,常時不能禁斷雜人,以致闌入,亦難免其責,推考,何如?傳曰,允。
傳于朴熙晉曰,兩大臣箚語儘好,依前下敎擧行正法收還事,分付。
金致龍,以義禁府言啓曰,鞫廳罪人時囚,至於二十餘名之多,因大臣引嫌,姑停鞫坐,罪人守直,只令若干鄕軍爲之,事涉虛疎。衛軍十名,令兵曹加定以送,俾無防守虛疎之弊,何如?傳曰,允。
朴熙晉啓曰,兩大臣箚語儘好,依前下敎擧行正法收還事,命下矣。大臣箚辭,以賜藥爲請,賜死傳旨捧入之意,敢啓。傳曰,知道。
又以義禁府言啓曰,卽者罪人李頤命·金昌集賜死傳旨啓下矣。令各該司,藥物依例措備後,發遣府都事,與醫司官員各一人,持藥物下去賜死之意,敢啓。傳曰,知道。
又以義禁府言啓曰,當此鞫獄多事之時,本府都事,不可不備員,出使都事趙文普·崔會昌,令該曹依例口傳閑官換差,何如?傳曰,允。
金致龍,以兵曹言啓曰,再昨夜金虎門留門承旨入來時,近仗軍士四名,乘其留門出去云云。聞甚驚駭,卽爲推覈,則順建·順金·次德等三名,而其中英先,則爲人現露,未及出去矣。渠等以莫重宿衛之軍,當夜留門之時,離其直所,任自出去,極爲痛駭,爲先自本曹,從重決棍後,移送刑曹,考律定罪,而至於守門將,凡所出入之人,所當檢察,而今此近仗軍之出去,不能執捉來告之狀,亦極可駭。當該守門將韓萬慶,令攸司拿問處之,何如?傳曰,允。
又以兵曹言啓曰,再昨夜軍號頒布之後,敦化門守門將來告外,各處軍號分授之際,扈衛三廳軍官,不爲來待,而今已人定,不受軍號,還爲來納云。莫重軍號終不受去之狀,極爲可駭。其軍官則自本廳,雖已決棍,而本曹亦不可無懲勵之道,當該軍官,自本曹決棍治罪,此後各軍門軍號應受之處,另加申飭,俾無稽緩之弊,何如?傳曰,允。
又啓曰,議號及配享抄啓,以二十五日,旣已抄擇以啓,應參宰臣中吏曹判書李肇,大提學李光佐,禮曹判書李台佐,屢違召命,久不出仕。藝文提學姜鋧,疏批未下,尙不出肅,當此國有大禮之日,事體至爲未安。李肇·李光佐·李台佐·姜鋧,竝卽牌招察任,俾無窘急之弊,何如?傳曰,允。
又啓曰,卽者議政府錄事來言,領議政趙泰耉,因臺言,情勢難安,出往城外,命召來納,何以爲之?敢稟。傳曰,承旨往傳,與之偕來。
又啓曰,左承旨南就明,以領議政趙泰耉處偕來事,出去。院中只有臣致龍,伴直無人,同副承旨朴熙晉,卽爲牌招入直,何如?傳曰,允。
傳于金致龍曰,旱災斯酷,民事渴悶,不可無疏釋之道,明日疏決爲之事,分付。
以備忘記,傳于金致龍曰,三次禱雨之後,雨意愈邈,言念民事,憂心如灼,親禱社壇,不容少緩,不卜日,二十四日定行。
金致龍啓曰,卽伏見備忘記,親禱疏決,竝以明日爲定,憫旱憂民之意至矣盡矣。凡在臣民,孰不欽歎?而第日期甚迫,有難及期擧行,以二十五日出宮齋宿,翌曉行祀,還宮後仍爲疏決,恐似得宜,以此,分付擧行,何如?傳曰,依爲之。
記事官金岱書啓,臣敬奉聖旨,傳諭于右議政崔錫恒,則以爲伏聞去夜兩司請對時,臺臣以臣前後陳箚事,多有侵詆之言,筵席語秘,雖未得其詳,以此情勢,終不敢晏然參鞫,迸出私次,方俟譴何。不意史官,來宣別諭,辭旨勤懇,夐出尋常,可見聖上,爲慮鞫獄之停滯,欲其速完之意,而第臣區區廉義,亦何可徒恃聖眷,不恤公議,冒沒承命乎?敦召之下,不得承命,臣尤死罪,謹當以一箚,略暴危懇云矣,敢啓。傳曰,知道。
假注書柳時模書啓,臣承命馳往于敦義門外領議政趙泰耉待罪處,傳宣別諭則以爲,臣在鞫廳按囚之際,伏聞臺臣請對之言,以臣等引咎待罪之箚爲非,聲罪之言,極其非常。臣等不敢仍爲按治,迸出國門之外,方上乞罪之章矣。伏蒙聖上,因鞫廳承旨所陳啓,特遣史官別諭,十行絲綸,誨諭備至,臣捧讀未半,感淚盈襟。臣雖無狀,粗知事君之義,今此逆獄,窮凶極惡,苟有人心,莫不齊憤。如非有大不安之情,豈敢於此時,輟鞫出城,爲待罪之計乎?宰相臺閣,曰可曰否,固不害爲淸朝之美事,所言者公,若就事平說,則夫誰曰不可,而遣辭之際,多不擇發,全無顧藉,白首之年,受人嘑蹴,至此傷朝廷之體統,負聖明之恩遇者,固已大矣。況其中一段語,尤有危怖者,有若臣不顧嫌端,與議於不可與之事者然,看至於此,不覺毛骨竦然,人言之至此,誠出意外,以此危惕之情,其何敢徒恃寵靈,復進於按獄之列乎?明旨之下,末由奉承,臣罪至此,益萬殞難贖,惟願速被罪譴,以謝臺議云矣,敢啓。傳曰,知道。
左承旨南就明書啓,臣敬奉聖旨,傳諭于敦義門外領議政趙泰耉所住處則以爲,臣情跡危蹙,走出城外,命召不敢仍帶,謹使錄事還納矣。伏蒙聖上,特遣承宣傳授,仍令與之偕來,恩出常例,感極欲死。當此鞫獄中輟,聖心虛佇之日,人臣分義,豈敢顧他?而第念臺臣之所以罪狀臣者,未知主意如何?以此危懍悚惕之情,何敢爲晏然輕進之計哉?王人之滯留私次,亦非私分之所敢安者。惟願亟命召還,仍許罷斥臣職,以謝臺議,千萬至祝。臣旣屛伏城外,則命召不敢仍留,謹當使錄事,復此還納,尤不勝惶恐竢罪之至云矣。臣旣承偕來之命,故姑爲仍留之意,敢啓。傳曰,知道。
金致龍啓曰,卽者議政府錄事,以領議政所受命召,又爲來納,何以爲之?敢稟。傳曰,遣史官傳授。
執義徐命遇啓曰,請前慶尙監司洪禹傳,削去仕版。措語見上,無加減今此凶逆輩設謀聚貨之時,出銀助成者,便是同情之逆也。沈榗爲全羅兵使時,因其姪尙吉,輸送累百兩銀貨,扇柄簡幅,狼藉行用於白望及烈伊處。李尙爲平安兵使時,輸送四百金于李宇恒,轉致逆徒,俾爲急手之資者,已發於鞫廳前後招辭中,其擅出營貨,釀成凶圖,連結逆黨,外內和應之狀,綻露無餘,昭不可掩,而尙不拿覈,殊乖獄體。請沈榗·李尙·李宇恒,竝令鞫廳拿鞫,嚴刑得情。北漢之置管城將,體制本自不便,而尹廷舟,乃以妖物賤流,媚事權凶,得除是職,一任十年,蹲據不遞,作爲緇徒之領將,便開逋逃之窟穴,餉穀糶糴之時,苛捧濫棍,流毒殘氓,環畿列邑之民,莫不欲食其肉,其在爲民除害之道,不可不急去此人。況北漢緇徒之說,至發於鞫招,則尤不當使凶黨私人,仍據其地,以益人心之危疑,請尹廷舟遠地定配。臣得聞御醫李徵夏渡江後書啓,則以正使李健命,泄痢苦劇,而方在被罪中,不敢循例書啓爲言云,臣聞來,不勝駭惋之至。夫健命方在合啓按律中,則罪犯之重大何如?而徵夏乃以健命私人,敢以罪人疾病,肆然馳啓,有若無故大臣之在途得病,馳啓上聞者然,其受嗾嘗試之態,殊極痛駭。雖自政院退却,而其無嚴之習,不可不懲,請李徵夏拿問定罪。當此危疑之際,健命私人,不可置之於御醫之任,亦令該院,永汰於議藥之列。嚴程有限,王命難滯,雖尋常罪人,宜不敢一刻遲留,況荐棘罪人,方有按律之請,則其何敢自恣其行止乎?今者健命,乃於副使·書狀官復命後三日,始到城外,信宿江郊,緩緩作行。健命之放肆無嚴,已不可言,而押去都事,任其濡滯,略不檢飭之狀,誠極駭惋。請當該押去都事,待其復命,拿問定罪。長湍府使崔必蕃,本起庸微,且乏資歷,甘作權凶之奴,使濫授畿輔之重鎭,物情固已爲駭,而到任以後,政令乖舛,吏緣爲奸,民不堪命,貪饕日甚,庫儲枵然,擅出百石,賑米幻買,四頭駿鬣,醜語喧騰,狼藉難掩,如此之人,不可仍置,以貽生民之害。請長湍府使崔必蕃,罷職不敍。答曰,不允。末端三件事,依啓。
正言趙遠命啓曰,臣之日昨引避,宜在落科,而處置請出,出於意外。臣誠悶隘,進退維谷。牌召之下,亦未祗赴,罪積逋慢,罰止問備,惶感靡容,尋單縮伏矣。追後覺得,臣與吏曹佐郞尹惠敎,有婚家應避之嫌,而銓部不察,以臣擧擬,臣亦漠然忘却,不早自處。此雖出於偶未省悟之致,而其蒙朧昏憒,引日虛帶之失,無以自解,今旣覺悟,其何敢一刻仍冒於臺次乎?請命遞斥臣職。答曰,勿辭。
金致龍啓曰,正言趙遠命,再啓煩瀆,退待物論矣。傳曰,知道。
上在昌慶宮。停常參·經筵。
夜一更,木星與房第一星合。
下直,木川縣監沈廷鵬,肅川府使元百揆,山羊會萬戶金俊弼。
朴熙晉啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
金致龍啓曰,社稷祈雨祭親行事,命下矣。大提學李光佐,所當卽爲牌招,祭文使之製進,而昨日辭疏入啓,姑未下批,不得請牌,極爲悶慮,何以爲之乎?敢稟。傳曰,牌招。
又啓曰,明日社壇親祭時,承旨不可不備員,而左副承旨趙景命方在服制中,右副承旨黃爾章病不仕進。此則當爲牌招,而都承旨金始煥辭疏尙未下批,不得循例仕進,拘於廳規,亦不得請牌,何以爲之乎?敢稟。傳曰,牌招。
又以禮曹言啓曰,社稷祈雨親祭時,殿下服色,依禮文以冕服行禮,而百官朝服陪祭矣。今則自上方在煢疾之中,不當援以常例。取考乙卯年親祭謄錄,則本曹以黑圓領袍·玉帶·黑靴子,陪香時亦用此服磨鍊,百官則黑團領陪祭事,議大臣停當矣。今亦依此磨鍊以入之意,敢啓。傳曰,知道。
又以禮曹言啓曰,今此社稷親祭時,用樂與否,不可不預爲定奪。曾前庚寅乙卯兩年社稷親禱,在於國恤之內,而其時竝議大臣,以用樂爲定矣。今亦依此擧行,何如?傳曰,允。
又以禮曹言啓曰,庚子十一月二十三日,傳曰,慈殿進上各道朔膳及物膳,依中宮殿時例封進,方物進上,依前勿爲封進事有敎矣。慈敎至此,不得不奉行,以此分付該曹事,傳敎矣。仰惟聖上之至孝,上體慈聖之至意,有此傳敎,而今年六月,則乃是再期之月,莫重享上之禮,不可不致謹。自今年六月爲始,王大妃殿各道各樣應封進上,依舊例封進,有不可已,以此分付各道,何如?傳曰,允。
朴熙晉啓曰,正言趙遠命昨日引避退待,而大司諫李師尙疏批未下,正言李眞淳在外,司諫李濟,獻納尹會呈辭。除疏批未下在外外,呈告人員,竝卽牌招,以爲處置之地,何如?傳曰,允。
金致龍,以弘文館言啓曰,修撰尹淳,昨日違牌,旣有只推之命,校理尹㝚,自鄕昨已上來,而尙不出肅,非但本館下番久曠,明日親行祈雨祭擧動時,尤不可不備員陪從。校理尹㝚,修撰尹淳,竝卽牌招察任,何如?傳曰,允。
以校理尹㝚,修撰尹淳,司諫李濟牌不進,罷職傳旨,傳于朴熙晉曰,推考傳旨捧入。
金致龍,以禮曹言啓曰,今此社稷祈雨親祭時,王世弟亞獻禮及祗迎祗送之禮,當爲磨鍊,而方在靜攝中,何以爲之乎?敢稟。傳曰,磨鍊宜矣。
又以禮曹言啓曰,上年社稷祈雨親祭命下時,本曹啓辭親祭時,例有飮福禮,而卽今異於常時,此一款,係是禮節之稍輕者,似當有減殺之道,曾在癸未年宗廟親祭時,以大臣之喪,不行飮福禮,此猶如此,今當減去,尤無可疑。儀註中飮福一節,不爲磨鍊事,啓下矣。今亦不爲磨鍊之意,敢啓。傳曰,知道。
又以侍講院言啓曰,明日社稷祈雨親祭,王世弟亞獻禮時,宮官,不可不備員,而弼善鄭楷,身病猝重,有難陪從,令政院稟旨變通後,以在京無故人差出,仍卽牌招,以爲備員陪從之地,何如?傳曰,允。
以備忘記,傳于朴熙晉曰,今下弓矢,山羊會萬戶金俊弼處給送。
黃爾章啓曰,卽者義禁府都事來言,領議政趙泰耉,右議政崔錫恒,情勢難安,箚批亦未下,令鞫坐不得爲之云矣,敢啓。傳曰,知道。
金致龍啓曰,議號抄配事,以二十五日推擇,啓下矣。社壇親祭,適與相値,以他無故日,更爲擇定稟啓之意,分付該曹,何如?傳曰,允。
又啓曰,大提學李光佐,牌招不進,推考傳旨,今方捧入矣。親祭隔宵,莫重祭文撰進,一時爲急,而李光佐昨日辭疏,諉以未承批,今又違牌,極爲悶慮,更爲牌招,以爲及時製進之地,何如?傳曰,允。
金始煥啓曰,自前擧動時,承旨必須備員,故大臣處偕來奉命之員,亦令暫時來參,還爲進去矣。卽今左承旨南就明,領議政偕來事進往,亦依前例,使之入來陪從,何如?傳曰,允。
黃爾章,以御營廳言啓曰,本廳來五六月當慶尙右道屬五哨軍兵及別破陣,海西十番別馬隊,今四月二十五日京中逢點事,前已啓下,故當番軍兵,纔已上來,而今此社稷親禱擧動相値,新番軍兵,則今日南小營點考,而下番軍兵賞試才,則以二十七日退行之意,敢啓。傳曰,知道。
又以兵曹言啓曰,今此社稷祈雨祭親臨擧動王世弟隨駕時,本曹兩驛騎馬四十匹內,除病傷馬,各差備應把之數,無以推移,依前例京畿驛馬限三十六匹補把,以充不足之代事,本道監司處,分付,何如?傳曰,允。
又啓曰,內乘,以提調意啓曰,兼內乘金翊相,北漢別將,昨已啓下矣。明日社稷擧動時,內乘差備,無他推移之道,其代卽令該曹,口傳差出,何如?傳曰,允。
又以兵曹言啓曰,自有大喪以來,軍中戎服,以黑笠去笠飾,黑天益磨鍊,每於擧動及習陣時,依此擧行,上年將行社稷親祭時,亦以此啓下矣。今番取考禮曹節目,則自上御玉帶純吉之服,百官亦服吉服,品帶則戎服亦不可不一體用純吉,故以一依常時戎服具笠飾虎鬚事,磨鍊以入之意,敢啓。傳曰,知道。
朴熙晉啓曰,因侍講院草記,王世弟亞獻禮時宮官,不可不備員,而弼善鄭楷,身病猝重,將不得陪從,令本院稟旨變通事,允下矣。似當有變通之道,何以爲之?敢稟。傳曰,改差。
黃爾章,以兵曹言啓曰,今此社稷親行祈雨祭時,本曹堂上三員侍衛,一員守宮,而判書臣李光佐,大政後呈辭受由,以兼帶辭免,故尙不出仕。明日若不出肅,則當請牌招,而參判臣尹就商,以兼帶將任進去陣所,侍衛及守宮將,無以備員,合有變通之道,依前例假參知差出,何如?傳曰,允。
獻納尹會啓曰,正言趙遠命,以與吏曹佐郞尹惠敎婚家應避之嫌啓辭見上引嫌而退,當初擬望,有違格例,應避有嫌,不可仍在。請正言趙遠命遞差。答曰,依啓。
答兵曹判書李光佐疏曰,省疏具悉。賊人之誣,不必爲嫌,卿其勿辭,從速行公。原疏見下
金致龍啓曰,大提學李光佐,再牌不進,推考傳旨,今方捧入,而動駕隔宵,祭文撰進,一時爲急。李光佐再疏之批,今又下矣。一日三牌,非不知未安,而事勢急迫,不可等待明日,卽爲牌招,何如?傳曰,允。
有政。吏批,判書李肇受由未出仕,參判金一鏡兼帶未肅拜,參議李眞儒進,同副承旨朴熙晉進。兵批,判書李光佐祭文撰進進,參判尹就商病,參議朴彙登病,參知柳鳳徵進,同副承旨朴熙晉進。
吏批啓曰,判書李肇受由未出仕,參判金一鏡兼帶未肅拜。小臣獨政未安,何以爲之?敢稟。傳曰,只出緊任。
又啓曰,臺諫及春坊闕員,今當差出,而擬望之人乏少,相避外任竝擬,何如?傳曰,允。
又啓曰,長湍防禦使,今當差出,而擬望之人乏少,未準朔禁軍將竝擬,何如?傳曰,允。
吏批,以鄭壽期爲正言,金始㷜爲弼善,李夢相爲長湍府使,蔡德潤爲竹山府使。
兵批,副司果梁廷虎·鄭楷·趙遠命。
黃爾章,以兵曹言啓曰,來五月初一日入番之騎兵,例於今月二十五日點考,而社稷親行祈雨祭相値,二十七日退行之意,敢啓。傳曰,知道。
答領議政趙泰耉箚曰,省箚具悉卿懇。臺言詆斥,何足掛齒?卿其安心勿待罪,卽日入來。仍傳曰,遣史官傳諭。原箚見下
答領議政趙泰耉箚曰,省箚具悉卿懇。今此禱雨,出於悶旱之意,卿其勿慮焉。仍傳曰,遣史官傳諭。原箚見下
答右議政崔錫恒箚曰,省疎具悉卿懇。臺言侵斥,何足爲嫌?卿其安心勿待罪,卽日入來。仍傳曰,遣史官傳諭。原箚見下
注書尹光益書啓,臣承命馳往于西小門外領議政趙泰耉所寓處,傳宣聖批則以爲,臣於昨日,遭罹臺言,不敢仍爲按鞫,迸出城外,陳箚待罪。今又以社壇親禱之擧,略貢憂慮之忱,伏蒙聖上,卽遣史官,兩箚之批,一時竝宣,憫旱之意,溢於辭表,開釋之旨,又復勤摯,至以臺言,不足掛齒,卽日入來爲敎,伏地莊誦,感涕盈懷。以臣卼臲之情,實無抗顔揆路,復按鞫事之理,而當此聖心焦勞,蠲體禱祈之日,亦何敢息偃城外,不思轉動之計哉?當趁動駕之日,謹詣陪扈之列云矣,敢啓。傳曰,知道。
記事官宋寅明書啓,臣敬奉聖批,傳諭于右議政崔錫恒則以爲,臣情地悶蹙,敢陳請譴之章矣。卽者史官,來傳批旨,諭之以臺言侵斥,何足爲嫌,結之以安心勿辭,卽日入來,伏地莊誦,惶感靡容。矧當憫早憂勞,親禱社壇之日,忝居輔相之列,尤何可膠守初見,不思變動之道乎?第臣數十日參鞫之餘,賤疾方劇,未卽承命,臣罪尤大,稍加調息,趁明早動駕之前,進參陪從之班云矣,敢啓。傳曰,知道。
吏曹口傳政事,禁府都事趙文普,司評李義鎭相換,禁府都事崔會昌,義盈主簿閔厚重相換。
兵曹口傳政事,以李復淵爲兼內乘。
答文學李明誼,說書李匡輔等聯名疏曰,省疏具悉。世弟當隨從矣。
兵曹判書兼大提學李光佐疏曰,伏以臣,冒陳危懇,冀賜矜納,伏奉恩批,諭臣以勿辭,俾臣從速察職,臣誠惶隕悶塞,實不知何所自措也。夫人臣事君,嚴畏爲主,雖尋常指斥,當不敢自安於位著,況臣向日所遭,何等驚痛?雖國人皆知其虛罔,聖明昭察其被誣,而在臣之崩心刺骨,蓋未嘗一日少弛,當可以纓冠束帶,冒就於朝列乎?若乃新兼三館之職,不惟臣自知其不稱,卿士大夫,輿臺下賤,孰不知其然?歷選古今,安有無學無文,都無寸長,而濫據竊吹如臣者哉?臣聞聖王爲治,必先得人,得人有道,用適其可,庶官尙或然矣,況於一國之重任乎?天下事皆有本末,將相雖重,而本之則文衡也。胄敎盛然後,賢才可以蔚興,文治洽然後,武事方有安頓。堂堂聖朝,擧此柄而委諸一人者,其任輕重何如也?而一朝,乃以空空一賤夫,苟然充數,曾不少難,此何可使聞於四方也?自承此命,已一旬所,深居靜思,莫曉所以致此者,豈臣少竊高科,或疑其有素蓄,積年屛廢,或疑其有增益,懶與拙謀,厭酬詞章,而衆不知其醜,操荏植弱,輒受文職,而人視爲固有,因仍侵假以至於此乎?臣少日善病,幾死者數,性又樂弛,放憚勤勵。十數年居間,實不讀一字書,華國之文,輔世之學,卽毋論,尋常經史,多不能通貫,日用酬應,每患於艱滯矣。若是而純盜虛聲,終竊此重任,是臣雖無意於期詐,而實則爲欺人欺天之歸矣。若復攬爲己有,揚揚於柄文之席,則其爲自欺,無甚於此。臣誠不肖,敢爲是乎?參前倚衡,惟有一裭,此銜未袪,臣不敢出,議號大禮,只隔一日,若不及今變通,將無以備員,誠恐轉輾狼狽,添難貰之辜,敢冒死悉言之。伏乞聖慈,天地父母,亟垂諒察,將臣舊帶諸任及新兼文衡之職,卽賜遞改,俾臣得以退守本分,少安私心,不勝至幸。重念臣逋召之律,一未就勘,而今得屢違,罪上添罪,席藁私次,只俟鈇鉞之命,亦願亟被大何,爲他人戒焉。臣無任屛營激切祈懇之至,謹昧死以聞。批答見上
領議政趙泰耉箚曰,伏以,臣以無似,當此艱虞之會,猥忝鼎席之首,觸事憒憒,動咈物情,早晩顚沛,臣固自知,而適値鞫獄方張,逆節驚心,不敢息偃在家,强策病軀,晝宵按治,乃於此際,有兩罪人處斷之啓,卽蒙依允,論其負犯,寧有可貰之道?而直爲處斬,有違法例,施以拷掠,亦非所宜,此臣所以筵白而箚論者也。國家刑政,無大於此,則身爲上相,宜無不與聞者。今臺臣以此爲咎,筵斥之辭,全不擇發,至擧臣從弟而爲言,以爲臣不當與議於此事,臣於是益不勝駭怖危悚之至。今此兩罪人之論斷,於臣有何可嫌之端?況其所論,不過施刑與賜死輕重當否而已。初非有貸死之意,則所言者公,何怒於斯,而爲言之至此哉?臣實莫曉其故。臣以本來難安之情,又有目前難强之疾,而特以國事,有同草創,分義未何決退,黽勉蹲冒,捱至于今。擬俟庶事粗定,朝著稍安,卽陳乞骸之請,更尋初服之計,而乃於今日,猝遭人無限嘑蹴,其辱朝廷負聖眷大矣。尙何顔面,復居於百僚之首哉?不得不迸出國門之外,敢陳乞罪之章,伏乞聖慈,俯諒臣危迫之情,亟命鐫削臣職,仍治臣冒嫌妄言之罪,以快人心,以靖私義,千萬幸甚。取進止。批答見上
領議政趙泰耉箚曰,伏以,臣伏見備忘記,悶旱憂民,辭旨懇惻,至有親禱社壇之命,天心可格,寵禠可致,絲論一播,群聽咸聳。第伏念當暑勞動,徹夜虔祈,恐有玉體傷損之慮。矧今惡逆,猶未盡討,憂虞尙且多端,當此危疑未定之日,動駕經宿於壇㙺之下,實爲可悶,大小群情,莫不皆然。且伏念東宮愆候新差,尙在調攝之中,其在愼疾之道,宜軫少愈之戒。伏乞聖明,更加深思,亟寢社壇親祭及世弟隨駕之命焉。臣情跡危縮,昨陳一箚,未及承批,而區區憂慮,不能自已,敢此冒陳,伏惟聖明之諒處焉。取進止。批答見上
右議政崔錫恒箚曰,伏以,日昨箚陳之事,出於參酌處分之意,而只緣下語之未瑩,至煩啓稟,其爲悚蹙,何可盡達?昨上短箚,不過惶恐待罪而已。伏聞去夜請對時,臺臣不諒本心,橫加詆斥,筵席語秘,雖未得其詳,私心不安,當復如何?以此情勢,不敢晏然於鞫坐,退伏私次,恭俟譴何。不意聖慈,過加慰勉,至遣史官,來宣別諭,辭旨諄切,出尋常萬萬,臣雖愚昧,非不知國有大獄,按治方急,如使所遭,不至大段,則區區私義有不暇恤,而顧此寒心怪駭等語,惟意噴薄,全不擇發,將何顔面,冒居鼎席,以益其嗤點笑侮之譏乎?雖欲冒沒廉隅,强顔復出,有不可得矣。伏乞聖明,俯賜諒察,將臣本職,亟賜鐫削,改卜賢德,速完鞫事,不勝幸甚。取進止。批答見上
文學李明誼,說書李匡輔等疏曰,伏以,臣等得伏見禮曹祈雨親祭稟啓批答,則有王世弟亞獻禮磨鍊之命,臣等竊有所憂憫焉。當此旱暵孔酷之日,惟我殿下與世弟,不待卜日,親禱社壇,其警災憂民之意,逈出千古。凡在聽聞,孰不欽頌而感歎也哉?第伏念春宮邸下,氣候欠寧,久在將攝中,至如尋常講筵,猶且許久停輟,臣民之煎慮,不可勝狀,纔自數日以來,雖輟候問,而湯劑猶進,天和未復,其於少愈之戒,不宜或忽,況今朝晝異候,風氣不佳,若復隨駕勞動,冒夜將事,則其爲添損,尤當如何?伏乞殿下,特軫愼操之道,亟寢磨鍊之命,不勝大幸。臣等無任憂迫祈懇之至,謹昧死以聞。批答見上
上在社稷。停常參·經筵。
黃爾章啓曰,備邊司郞廳來言,今日賓廳坐起日次,而擧動相値,頉稟。傳曰,知道。
金始煥啓曰,今日持公事入侍日次,而祈雨祭齋戒,頉稟。傳曰,知道。
又啓曰,左副承旨趙景命同生弟交河縣監永命身死,服制已行七日,出仕,何如?傳曰,允。
黃爾章啓曰,禁衛營敎鍊官來言,判書隨駕中軍代行,領軍景福宮前路,未明聚軍,二嚴結陣之意,敢啓。傳曰,知道。
又啓曰,禦營廳敎鍊官來言,大將領軍板子前前路,未明聚軍,二嚴結陣之意,敢啓。傳曰,知道。
金始煥啓曰,藥房提調韓配夏來詣請對矣。傳曰,引見。
黃爾章,以義禁府言啓曰,今此社稷擧動時,大駕各差備九員,王世弟考喧左右,當以十二員分差,而本府都事十員內,一員本府入直,無以備數,假都事二員,令該曹卽爲差出,以爲分排之地,何如?傳曰,允。
金致龍,以弘文館言啓曰,當此憫旱親禱之日,本館隨駕之員,只是臣珙一人,而校理尹㝚,修撰尹淳,一向撕捱,終不應命,其在事體,極涉未安,竝卽牌招,以爲備員陪從之地,何如?傳曰,允。
以校理尹㝚,修撰尹淳牌不進,罷職傳旨,傳于金致龍曰,推考傳旨捧入。
黃爾章啓曰,卽者禁府都事,以大臣意來言,今日擧動,明日疏決相値,此兩日鞫坐,不得爲之云矣,敢啓。傳曰,知道。
金致龍啓曰,卽者司僕內乘來言,今番出宮時,以玉轎,仍詣享所云,當此烈炎方熾之時,自闕門至享所,相距頗遠,伏想玉體靜攝之中,必不無損傷之患。且伏念王世弟愆候,時未快復,方在服藥調攝之中,亦將有妨於冒炎隨行,不勝區區憂慮之忱,敢此煩稟。傳曰,玉轎,可也。
金始煥啓曰,藥房提調韓配夏,副提調金始煥,來詣閤門外請對矣。傳曰,引見。
以備忘記,傳于黃爾章曰,先朝舊臣,一時賜死,心有所不忍,近日傳旨還收,減死圍籬安置。
金始煥·南就明·金致龍·趙景命·黃爾章·朴熙晉等啓曰,卽伏見備忘記,有先朝舊臣,一時賜死,心有所不忍,近日傳旨還收,減死圍籬安置之命,臣等聚首驚愕,莫知所以爲喩也。昌集·頤命等罪狀,不待臣等之言,業已聖明之所洞燭,末減賜死之律,輿情莫不憤鬱,況此減死之命,實是千萬意慮之外,若此不已,則亂臣賊子,將無以懲畏,臣等職忝近密,決不可奉承傳旨,玆於動駕之前,略陳區區所懷,以冀反汗,惶恐敢啓。答曰,勿煩。
傳于金致龍曰,侍臣百官乘馬。午時,大駕出宮,上御玉轎,到明政殿前,大司諫李師尙,司諫李濟,掌令愼惟益·李景說,獻納尹會,駕前請對入侍。
大駕到宗廟前路,下馬處停轎時,諸承旨·玉堂,駕前入侍,王世弟追到入侍。
大駕到社稷,入幕次後,政院·玉堂·藥房問安。答曰,知道。
王世弟板外問安。答曰,知道。
王世弟入幕次後,政院·玉堂問安。答曰,知道。
大駕入幕次後,大妃前,遣承旨問安。答曰,知道。
金致龍啓曰,百官就次,取稟。傳曰,知道。
又啓曰,犠牲捧上時,擊鼓呼唱,取稟。傳曰,知道。
又啓曰,訓鍊都監知彀官,禦營廳敎鍊官,禁衛營敎鍊官,禁軍陣敎鍊官來言,日暮後懸燈,人定後刁斗,天明後落燈之意,敢啓。傳曰,知道。
傳于趙景命曰,世弟幕次,稍間於御幕次,欲爲自內問安,其間挾輦砲手,姑爲稍却事,分付。
以備忘記,傳于金致龍曰,史官一員待命。
黃爾章啓曰,纔以金昌集·李頤命減死命下事,兩司臺官,至有駕前爭論。臺啓未收殺之前,不得捧傳旨之意,本院旣已仰稟,而禁府則以無捧傳旨之故,成命之下,無擧行之事,事甚掣肘。姑待臺啓收殺之日,隨卽擧行事,斯速分付於前去金吾郞之意,分付禁府,何如?傳曰,允。
趙景命,以兵曹言啓曰,今日二所監軍宣傳官尹和鼎,受點之後,身病猝重,不得入來受牌云,不得已原單子中,改付標以入之意,敢啓。傳曰,知道。
康熙六十一年壬寅四月二十五日己卯午時,上將親祭祈雨于社稷壇。大駕到明政殿前,右副承旨黃爾章進告曰,兩司欲奏事矣。轎夫少停,大司諫李師尙,司諫李濟,掌令愼惟益·李景說,獻納尹會,進伏路次,駕前入侍,師尙曰,伏聞有昌集·頤命賜死還收之命云,臣等不勝驚愕,敢達。當初賜死,已是失刑之大者,而此亦還收,則國家之刑政紊亂矣,聖明何所思而如此乎?輿情皆以此憤鬱矣。雖謂之先朝舊臣,凶逆之狀狼藉,此若容貸,則豈有如此刑政乎?以古事言之,雖是舊臣,罪狀如此賊然後,豈有容貸之事乎?請還寢昌集·頤命賜死還收之命焉。濟曰,頤命·昌集之當初罪狀,亦足可死,今番逆獄出後,逆節彰露,無復餘地,自古人臣,入於惡逆者,豈有生者乎?討逆不嚴,國未有不亡者也。今日備忘,請命還收。惟益曰,臣連赴鞫坐,見其排布經營之事,則前冬負犯之外,惡逆狼藉,此若減死,則亂臣賊子,豈有懲戒者乎?濟曰,兩凶賜死之命,亦且還收,則國不爲國矣。會曰,臣等所達,非止一再,兩凶罪狀,則據諸臣所達,亦可洞燭,而下覽推案,則可以知逆節之狼藉矣,若以爲先朝舊臣而容貸之,則刑法無餘存矣。動駕時煩瀆,極爲惶恐,而此是大關國體,故敢達。又曰,兩賊豈可減死乎?伏望還收。上曰,勿煩。出擧條爾章曰,昌集·頤命賜死傳旨還收,減死圍籬安置事,命下,而兩司方以還寢減死之命,依律處斷論啓,圍籬安置傳旨,不得捧入之意,敢啓。上曰,唯。出擧條諸臣遂退。
康熙六十一年壬寅四月二十五日己卯午時,上將親行祈雨祭于社稷壇,上御玉轎,大駕到宗廟前路,下馬處停轎。時都承旨金始煥進曰,王世弟以風日如此,自上御轎爲悶,先使宮官,下令于臣等,使臣等先以舍轎御輦之意仰達,而世弟亦欲追後親進自請矣。塵埃彌天,日候不好,臣等下情悶迫,惶恐敢達。說書李匡輔曰,東宮以烈陽下暴之故,以宗廟前路,舍轎御輦事,欲爲親進以請,先使小臣預言于諸承旨,故臣先爲來到矣。右副承旨黃爾章曰,御輦事,必允許世弟之請焉,輦輿待令之意,敢達。日熱如此,風塵眯眼,恐有玉體傷損之慮矣。始煥曰,卽今世弟,欲親自來請矣。左副承旨趙景命曰,世弟疾馳前來,亦恐其有所傷損也。校理沈珙曰,日熱如此,御輦事分付,好矣。始煥曰,今日塵埃迷天,臣等亦目眯難開,自上御轎不能蔽陽,而動駕至此,極爲悶望。卽今日勢正午,前路尙遠,更思而御輦焉。卽今世弟,先送宮官,而欲以此親請,追後疾馳,此亦豈不爲貽聖上之慮耶?以輦輿待令之意,敢達。珙曰,此非難從之事,玉體平安然後,夜間可以將事盡誠矣。始煥曰,殿下憂民敬天之實心實德,自古帝王之所未有,臣等當仰體奉行之不暇,豈敢如是縷縷哉?今此所達,恐其塵埃炎熱,或有傷損於玉體也。曲察下情,御輦伏望已而。世弟追到駕後,同副承旨朴熙晉曰,世弟親到矣,敢達。右承旨金致龍,同副承旨朴熙晉出迎世弟,世弟趨而進伏於轎前曰,藥院所達御輦之請,旣有不允之命,而亢旱之餘,日氣如此,御轎作行,下情悶望,何可盡達?此擧之出於憫旱,小臣亦豈不知,而群下之請如此,亦豈可不從乎?惶恐敢達,自此御輦伏望。致龍曰,東宮如是仰達,明白下敎然後,可以擧行矣。世弟又起而伏曰,御轎到此,甚爲悶迫,而此事不得准請,小臣亦惶恐矣,御輦事下敎伏望。上無發落。世弟曰,更達惶恐,而聖上有此憫旱非常之擧,小臣雖蒙昧,豈敢不知,而今日日候果何如耶?自上若從群下之請,則天道亦必有感應矣。小臣之以此陳達,至再至三,極爲惶恐,而旣到此矣,豈有不得請而退去之理乎?始煥曰,世弟血誠陳達於路次,伏望聽從,此非但群下之請也。致龍曰,祈雨祭時御輦,亦非別件擧措也,曾前亦多有之矣。世弟曰,若他事則豈敢煩瀆,而此則有關玉體,故敢達。御轎作行,經夜將事,則必致傷損之患,小臣雖被瀆擾之罪,不得請則不敢退矣。始煥曰,世弟以血懇仰達於路次,而殿下仍御玉轎,則非所以體悉王世弟血懇之道也。非但臣等之請也,軍卒輿臺之心,孰有異於王世弟血懇之言,及臣等所達之心哉?更念世弟之所懇而允從焉。上曰,仍之。世弟復起而進曰,小臣至此,而不得請,則小臣之惶恐,無論非所以體下之道也。小臣此言,非假飾之言也,此若不得請,而可退之事而已,則豈敢至此煩聒哉?爾章曰,群下之請,猶且允從,況世弟之至誠血懇,豈不聽施乎?輦輿待令事分付,好矣。世弟曰,雖事之加於此者,群下之請如彼懇切,則豈可一切防塞乎?輦輿一款,特其小節耳,惶恐敢達。始煥曰,萬分惶恐,更有所達。王世弟路次至誠仰達,豈可不體念允從乎?珙曰,世弟血誠陳達,而如是靳許,臣等誠爲悶迫矣。非但王世弟之請如此,亦豈無東朝惟疾之憂乎?若或御輦之事,有害於敬天,則臣等豈敢如是力爭乎?始煥曰,此是殿下實心實德也。臣等若無傷損之慮,則豈敢如是仰達乎?世弟血懇,恐其玉體之損傷,而縷縷懇達,終始靳許,群下之心,當如何也?更加三思,依世弟所達而下敎焉。臣等當分付該掌,以輦輿待令矣。上曰,仍之。世弟遂退出。左副承旨趙景命進伏上前曰,停轎之後,通禮雖告降輿之節,而其後王世弟請對陳奏及諸臣奏事之際,時刻差久,則所當更告降輿,而不卽擧行,以致稽延。當該通禮院通禮推考警責,何如?上曰,知道。出擧條
巳時,上御進修堂。藥房請對入侍時,提調韓配夏,副提調金始煥,記事官尹光益,記事官趙顯命·宋寅明。配夏進伏曰,日氣不適,朝晝異候,聖體若何?上曰,無事矣。配夏又起伏曰,大妃殿氣候,亦何如?上曰,一樣矣。配夏曰,臣等忝居保護之任,有區區所懷,敢此請對矣。今此社壇擧動時,將以玉轎詣享所,實出於閔旱敬天之意,孰不欽仰聖德?而第久旱之餘,炎曦甚盛,玉轎作行,必有傷損之慮,以步輦擧動,恐亦無妨。始煥曰,臣待罪政院,以啓辭仰稟,而不得蒙允,故下情悶迫,敢此請對矣。自闕詣社壇,相距甚遠,動駕時刻,政當午時,曝陽甚盛,而以玉轎詣壇所,則其爲傷損聖體,當如何?況天人交感之理,只在於誠,不在於區區末節,雖以步輦作行,顧何傷於敬天之道乎?配夏曰,自上必欲以玉轎詣壇者,亦出於閔旱之實德,臣等豈不欲奉承?而今日炎熱尤甚,十里之間,傷損必多,故敢此縷縷仰達矣。上曰,當以玉轎仍行矣。配夏曰,區區下情,又有所悶迫者。王世弟方在靜攝中,湯劑猶未停止,冒炎作行,必致添傷,亦豈不貽憂於聖念乎?始煥曰,王世弟陪駕,已爲磨鍊以入矣。臣入診時,親承下令,則厭進一藥氣甚沈困,故湯藥連爲劑入矣,病家最忌少愈,自上若以玉轎詣壇,則世弟攝候必有添傷之慮,豈非殿下貽憂之端乎?更爲商量,還收前敎伏望。上曰,陪往,可也。配夏曰,臣等所達,非爲世弟不必陪行也。言語拙訥,辭不達意,極爲惶恐。夫步輦與玉轎,何間之有?步輦有蓋,避陽勝於玉轎故耳。始煥曰,嚴時刻已迫,明白下敎伏望。上曰,以玉轎仍行矣。提調以下退出。
上在昌慶宮。停常參·經筵。
曉,上親祀于社稷壇,行初獻禮後,入小次,祭畢,上還入幕次。
大駕入幕次後,政院·玉堂問安。答曰,知道。
藥房問安。答曰,知道。
王世弟板外問安。答曰,知道。
王世弟入幕次後,政院·玉堂問安。答曰,知道。
大駕入幕次後,大妃殿,遣承旨問安。答曰,知道。
金致龍啓曰,殿下詣享所時,禮儀使李台佐,因守僕之誤導,以致引路之失儀,推考警責,事知守僕,亦爲囚禁治罪,何如?傳曰,允。
卯初二刻,上自社稷,動駕還宮。
大駕將發,諸承旨駕前入侍。
上自幕次,御素轎而出,到社稷壇門外,遞御素輦。
金致龍啓曰,內乘來言,捲簾,取稟。傳曰,捲三面。
大駕還宮後,政院·玉堂問安。答曰,知道。
藥房問安。答曰,知道。
王世弟板外問安。答曰,知道。
王世弟還宮後,政院·玉堂問安。答曰,知道。
藥房問安。答曰,知道。
藥房口傳啓曰,今日徹夜將事於祭壇,聖體已多疲勞,而又將錄囚,實有傷損之慮,疏決姑爲退行於明日,恐或得宜,區區憂慮,惶恐敢啓。答曰,知道。疏決今日爲之宜矣。
南就明啓曰,今日疏決時,兩司各一員,當爲入侍,而有請對事,執義徐命遇,司諫李濟,掌令愼惟益·李景說,持平朴弼夢,獻納尹會,同爲入侍之意,敢啓。傳曰,知道。
疏決入侍時,黃海監司李眞望,明日牌招,不多日內,催促赴任,同義禁尹就商改差,其代令該曹口傳差出,仍卽牌招,同參鞫坐事,榻前定奪。
疏決入侍時,昨日圍籬安置罪人昌集·頤命等,減死備忘記還收事,榻前下敎。
疏決入侍時,校理尹㝚,修撰尹淳牌招事,榻前下敎。
疏決入侍時,刑曹疏決未畢文書,明日更爲入侍事,榻前定奪。
南就明啓曰,校理尹㝚,修撰尹淳牌招事,命下矣。闕門已閉,待明朝出牌之意,敢啓。傳曰,知道。
康熙六十一年壬寅四月二十六日卯時,上自社稷將還宮,大駕臨發,行都承旨金始煥進伏轎前曰,惶恐敢達。今日徹夜將事,陟降之勞,不比尋常,聖體之勞倦可知,臣豈不知悶旱之盛意哉?昨日以玉轎,冒炎作行於十餘里之地,故臣等有所仰達,而不賜允從,傷損可慮,群下憂愛之情,不少弛矣。今日有疏決之命,德意不偶,孰不欽歎?而今日徹夜將事,又當疏決,則自多勞瘁,下情悶迫,若差退一日而行之則好矣,惶恐敢達。左承旨南就明曰,改定日事分付好矣,何必今日爲之乎?右副承旨黃爾章曰,諸承旨旣已盡達,臣不必疊床,而晨夜動駕,徹曉將事,陟降之勞不少矣。臣於行祀之際,竊瞷天顔有汗氣,其致傷可知矣。疏決差退一日而爲之,如何?徹夜將事,今日又勞動,則其切迫,當何如?允從伏望。始煥曰,惶恐而下情悶迫,故敢達。下念而差退之,極便矣。右承旨金致龍曰,祈雨親祭,聖意非偶,而雖罷齋之後,一心對越,還宮靜處,常持親祭之心,則敬天之道,此豈不好?始煥曰,天人相與之際甚邇矣。致龍曰,祭罷還宮,一心格天,則此必有感應之道,疏決則近於文具,不必一刻爲急也。若爲差退之,分付則幸矣。左副承旨趙景命曰,臣等職忝近密,親覩徹夜勞瘁之狀,區區憂愛,自倍於他群下矣,煩瀆敢達。今日則還宮攝養,以明日退定疏決,似好矣。始煥曰,諸臣之願,皆如此矣。就明曰,今日乃定日也。若欲仍爲,則可否間發落,如何?上曰,今日爲之。
康熙六十一年壬寅四月二十六日巳時,上御時敏堂。領議政趙泰耉,右議政崔錫恒,判義禁沈檀,刑曹判書朴泰恒,同義禁金一鏡·柳重茂,刑曹參判李森,以疏決入侍時,兩司請對,執義徐命遇,司諫李濟,掌令愼惟益·李景說,持平朴弼夢,獻納尹會,校理沈珙,左承旨南就明,假注書金東俊,記事官金岱,記事官宋寅明,同爲入侍。檀曰,推案以時囚先達乎?先以定配秩乎?錫恒曰,自前時囚先達矣。弼夢所啓,臣昨伏見大臣箚批,以臺言詆斥,何足掛齒爲敎,臣不勝瞿然,繼之以訝惑焉。臣於大臣之參涉兩兇勘律,且其所達,在藥院不必與知之說,竊有所慨然於心者,故頃日請對時,略陳所見,而遣辭之際,不能無挨逼之語矣。今此聖敎,出於意外,勉出大臣之意,則可謂至矣,其於待臺閣之道,何其太薄耶?此莫非臣平日言議,不能見重於君父之致,何可一日仍冒於臺次乎?請命遞斥臣職。上曰,勿辭。就明進曰,持平朴弼夢,不爲退待矣。出擧條泰耉曰,徹夜露處將事之餘,聖體,若何?上曰,無事。泰耉曰,聖明憂旱勞動,親祀社壇,臣意天心感格,好雨滂沱,而雨意邈然,民事罔極。錫恒曰,聖上憂旱至誠祈禱,至於御轎作行,藥房陳達,世弟陳奏,而一竝不允,臣謂至誠感天,而尙無應驗,未可知矣。泰耉曰,金吾堂上,可以文案仰達矣。檀持時囚罪人秩以進,讀朴致遠·魚有龍等罪曰,二人以一體傳旨捧之,未知何如,問于大臣而處之,如何?泰耉曰,如此之時,自上有諮問之事,群下可以陳達矣。上曰,仍。檀持逆獄罪囚文案以進曰,此則不可議矣。讀李重協罪曰,與致遠·有龍一樣矣。一體仍乎?上曰,仍。檀讀朴宗榮罪曰,弘述之改塡文書之狀,旣已直招,而當初之不能力爭,不可全然無罪,故囚禁矣。以罪言之,直招猶可以薄其罪乎?一鏡曰,弘述僞塡文書之時,宗榮以從事官,不能抗拒,固無怪也,而着押文案,不可無罪。然卽今渠已直告,似有容恕之道,參酌薄其罪,好矣。泰耉曰,當初大將,爲所不忍爲之事,雖云爭執,而末乃從之。豈曰無罪,而此不過徒年等罰耳。疏釋之日,宜從減等,若干參酌而罪之放送,好矣。錫恒曰,豈可全釋?削職放送,似好矣。上曰,唯。檀讀趙倫罪曰,四日程,五日而還,亦可謂倍道,而以不能急還囚禁矣。錫恒曰,國家定式,每以倍道爲式矣。泰耉曰,此罪不大段,放之,何如?上曰,放送。檀讀宋河源罪曰,受由歸家,使假官二日入直非矣。一鏡曰,鄕曲人之闕直,亦非異事,所犯不大段矣。重茂曰,陵官有望前望後遞番之規,而河源使假官替入之故,以闕直見囚矣。泰耉曰,陵寢雖重,假官代入之罪,似無過於罷職矣。錫恒曰,臣意亦如此矣。上曰,放送。檀讀洪彦度罪曰,此乃鞫廳罪人,而其二子皆受刑矣。泰耉曰,一則死,一則受刑。以其不直告其子之所往處見囚,而此若無情之事,則罪不大段,若謂有計較而爲之,則罪大矣。然而無情與有計較勿論,渠亦曾經守令之人耳,亦豈忍有計較而爲也?錫恒曰,豈云無情,然異於逆獄,罪人使禁府處之,何如?一鏡曰,此可使禁府處之矣。上曰,唯。景說曰,當初此事,臣之所論啓也。其子若在家,則君父有命,不爲直告之罪,不可輕釋。上曰,仍。檀讀李文漢罪。泰耉曰,此乃因備局回啓囚禁之人,而虛錄穀則已徵之矣。當初拿問,由於竊用軍餉,而軍餉穀,則雖已徵之,豈可全釋乎?參酌罪之,宜矣。檀曰,削職放送乎?上曰,依爲之。檀讀金鼎相罪曰,那移與虛錄,同矣。錫恒曰,那移重於虛錄,此與李文漢,似不同矣。泰耉曰,文漢則以虛錄而謂之捧之,鼎相則那移,而以年條未捧事也。蓋不能捧當年條,而以他年條,或各倉穀推移者,謂之那移矣。命遇曰,此罪似較重矣。重茂曰,那移與虛錄,似有差等,削職似輕矣。錫恒曰,徒配則輕矣,自禁府照律處之,何如?檀曰,仍之而自禁府照律乎?上曰,唯。檀讀洪禹楫罪曰,此則極非矣。泰耉曰,以生爲死,罪重矣。錫恒曰,人數至於三十六名,無據矣。一鏡曰,原情姑未捧之,待其無辭勘律似好,姑爲仍囚,何如?檀曰,仍乎?上曰,依此爲之。檀讀李徵夏罪。命遇曰,再昨臣發啓蒙允,姑未捧招,何可輕釋乎?錫恒曰,此罪不可輕釋矣。檀曰,以臺啓見囚,姑未勘律而最過甚矣。一鏡曰,使禁府照律,好矣。檀曰,仍之以律文照勘乎?上曰,唯。檀讀韓萬慶罪曰,此乃軍士出去,而不能捉納之罪矣。錫恒曰,此可驚心,然軍卒豈無間間出去之事,而似是公罪矣。一鏡曰,軍士之不意出走,事可驚心,而守門將豈可一一照管乎?似是公罪矣。泰耉曰,不能擧職,不可全然無罪,罷職似宜。檀曰,若可以照律而罷職,則如今日疏決之時,可以全釋矣。上曰,放。檀持各道定配罪人秩以進,讀趙時華罪,讀至禧嬪字曰,臣讀至如此等處,恐上不忍聽,不敢盡述矣。一鏡曰,此等罪人,無論某事,謂之干連宮人,則似不可全釋矣。錫恒曰,此亦不擧論於前日大赦矣。泰耉曰,探結宮中人,情狀絶痛,仍之,何如?上曰,仍。檀讀趙世忭罪曰,此與時華同矣。錫恒曰,與時華同罪,仍之,何如?上曰,唯。檀讀姜再承罪,泰耉·錫恒皆曰,此乃誣告矣。一鏡曰,此乃姜萬鐵之子,不可容貸矣。檀曰,仍乎?上曰,唯。檀讀姜以徵罪曰,此乃禁府邏將乎?一鏡曰,此乃書吏也。乃傳給諺書於林泓,眩亂獄情者也。極爲無狀,必當鉤覈矣。重茂曰,雖是眞札傳之無狀,僞札傳送,眩亂獄情,豈不絶痛?檀曰,仍乎?上曰,仍。檀讀金益光罪曰,此與以徵同矣。與外人直通然後,可以受書,此亦一體也。上曰,仍。檀讀李振海罪曰,初則以欲捉掛書人,爲虛說而被罪矣。泰耉曰,其時掛榜,人皆絶痛,振海必欲捉得,而䑃朧譏察,欲致人於掛榜之罪,而事端現露,故被罪矣。錫恒曰,十年前事,而豈可望全釋乎?減等似好。泰耉曰,十年一紀也。且其本意,非捉人也。人事無刑而被罪,減等似好。檀曰,罪狀不深,亦非發告人矣。一鏡曰,何以分付乎?減等乎?上曰,唯。檀曰,以減等書之乎?上曰,唯。檀讀河罪,命遇曰,此乃辛卯年間,臣所發論,而罪狀絶痛,不可釋矣。一鏡曰,罪狀絶痛,不可論矣。錫恒曰,此乃光山都正也。以不大段之事,打殺其養子,而諉之以以繩結項而死,故有此事矣。前已減死定配,豈可循例擧論乎?上曰,仍。命遇曰,此是應死之罪而減等,生前則不可論矣。檀讀權卨罪曰,此人乃無狀之人矣。命遇曰,文案從頭讀達,可也。檀讀畢曰,夫差以無爲有,妖惡特甚,所當鞫問之人也。錫恒曰,卨以陵參奉,生心邀功,做出妖惡之說,極無狀矣。泰耉曰,其時賊徒頗多,故使賊人中發告者不罪,而仍令譏捕事行會矣。卨所謂夫差,卽賊黨中發告者云,而告目辭緣,卽夫差所告云者也。以此欺世,而及其責出,夫差則謂之無去處,告目辭緣,不可追覈。士大夫曾經守宰之人,三次刑訊之後,一向加刑,亦似可愍,故先朝以此處置,未知此亦久則或變通乎。錫恒·一鏡曰,雖年久,此不可釋矣。其時做作回文,極妖惡矣。重茂曰,兩班之子,以捕盜發身,豈不妖惡乎?檀曰,此則似仍。上曰,仍。檀曰,此則當初可以鞫問之罪矣。讀李時緯罪曰,此則應是邊遠充軍罪矣。錫恒曰,此罪大矣。重茂曰,此罪不少,非可以一時恩典,有所輕議也。檀讀至趙聖復罪曰,此近來事也。一鏡曰,此以下,皆干連鞫獄之事,似不可更論矣。檀曰,此以下皆仍乎?上曰,唯。檀讀至洪啓迪·閔鎭遠·李宇恒·洪錫輔·徐宗伋罪曰,此下皆仍乎?此皆今番新發配之人也。一鏡曰,此以下皆可仍,非所可論之人也。上曰,皆仍之。檀讀趙泰采罪,錫恒曰,此則方在合啓之人,非所可論也。檀曰,書仍字乎?上曰,書仍字。檀讀黃璿罪,亦以書仍字仰達,上曰,唯。檀讀金濟謙·尹慤罪,諸臣皆曰,方爲請拿,仍不仍,非可論也。以勿爲擧論書之乎?上曰,唯。檀讀李晩成·金鎭商罪曰,前冬定配之人也,皆仍乎?讀李禎翊罪曰,尤何可擧論乎?錫恒曰,仍乎?上曰,唯。檀讀金時泰罪曰,有拿命,勿爲擧論乎?上曰,唯。檀讀柳就章·梁益標罪曰,仍乎?上曰,唯。檀讀內官高鳳獻·宋尙郁罪曰,此罪人乃自上特敎定配之人也。書仍字,何如?上曰,唯。檀讀宋相琦罪,弼夢曰,相琦事,臣所發啓也。矯誣慈旨,其罪豈止此,而末減矣。何可擧論乎?檀讀文壽元·金厚成·崔斗興罪曰,此則不能別樣禁戢之致,邊將如此者多矣。錫恒曰,如此罪則頗多有之,纔已定配,而似有參酌矣。泰耉曰,禁越有邦禁,緩之則不好,纔已發配,姑仍之,何如?諸臣皆曰,然矣。一鏡曰,壽元等三人犯越之罪,以國家事目,纔發配,似仍之矣。上曰,唯。檀讀金雲澤·金盛節·金民澤·金祖澤·邢義賓·趙松·李德峻等罪,一鏡曰,此乃十六人凶黨,似勿爲擧論矣。錫恒曰,似勿爲擧論矣。檀曰,勿爲擧論乎?上曰,唯。檀讀申銋·鄭亨益罪,檀·一鏡皆曰,今月纔發配,似仍之矣。上曰,仍。檀讀李健命罪曰,此在合啓中,以勿爲擧論書之乎?上曰,唯。檀以徒配秩進,讀許源罪曰,此乃弘述郞廳也。一鏡曰,當初徒一年半也,渠之罪狀,亦不大段矣。錫恒曰,罪不大段,如此時處分好矣。不於如此人,全釋而何爲乎?檀曰,放乎?上曰,放。檀讀許欽罪,一鏡曰,與源一也。檀曰,此亦放乎?上曰,唯。檀持定配身死,未蒙放秩以進,讀張天翮罪,讀至禧嬪字曰,至此則不忍讀矣。渠之死,已過二十年矣。問于大臣處之,何如?一鏡曰,渠死已二十年矣,以如此事,每每提達,有所不忍矣。錫恒曰,此罪案,亦煩亂於文書中,刪去似好。泰耉曰,然矣。檀曰,放之,何如?上曰,唯。檀讀趙時炅·趙世挺·吳始復罪曰,此亦已身故之人矣,其中有讀之不安處,放之,何如?諸臣皆曰,已上身死五人,盡放,何如?上曰,唯。檀讀炤罪曰,此則似書仍字矣。泰耉·錫恒曰,此則不可擧論矣。上曰,唯。檀曰,臣累月待罪於鞫廳,此千萬古所無之逆也。古今以來,豈有如此陰凶罔測之逆乎?今番逆獄,窮凶情節,諸臣旣有所達,臣不必更煩,而諸逆賊家籍沒財産,皆是向來巨室權貴,剝割民生,掊克聚斂之物也。令戶曹勿爲費用於他處,一應雜物沒數出賣,以補民役,則國體得宜,而民情可悅矣,敢達。上曰,唯。出擧條檀持削奪官爵,門外黜送秩以進,讀李喜朝·趙榮世·南世珍·蔡膺福·李倚天·黃龜河·魚有龍·李滋·鄭宅河·成震齡·申晳·申昉·徐宗爕·李箕鎭罪,上小遺。錫恒曰,自上小便頻數,小便時以屛風蔽之似好,或使諸臣小退似好矣。小屛風使之待令於如此時,何如?泰耉曰,先朝則小屛風待令於小便時而障之,或令諸臣少退,右相所達,似好矣。上曰,依爲之。檀讀李喜朝以下十四人罪案畢,一鏡曰,此姑不可論矣。錫恒曰,皆不可論矣,諸臣皆云。檀曰,此皆仍乎?上曰,唯。檀讀李觀命·李宜顯·趙道彬·吳重周·金在魯·李秉常·申晳·朴致遠·李廷熽·李瑜·黃梓·愼無逸罪,錫恒曰,此乃改紀初頭罪人也,此何可擧論乎?上曰,唯。檀讀李縡罪,錫恒曰,此則似仍,何可擧論乎?上曰,仍。檀讀韓重熙·安重弼·兪崇·趙榮福罪,諸臣皆曰,此何可擧論乎?似仍之矣。上曰,仍。檀讀洪致中罪,弼夢曰,此乃小臣發論之事也。渠之平生,行己亦已多愧,而爲開城留守時,上下非常之敎,中外遑遑,在外者亦陳疏,或入來登對,以血誠挽回爲事,而致中在二日之程,不曾一言,是何道理?似不當擧論也。錫恒曰,向來無前非常之敎,上自大臣,下至輿臺,莫不遑遑,而致中不爲入來,烏得無罪?然亦非奸邪之人也。今番之放不放,非所可論,亦非大段所係,而其人則亦非巧侫崎嶇之人也。一鏡曰,卽今則姑不可輕議矣。弼夢曰,人各所見有異,大臣之言所見固然,而殿下試察之。近來偏論角立之後,以表著於外者,言士大夫立心行己,是非不明,則於彼於此,不曾違忤者,蓋有以也。以此見之,則賦性偏係,處心奸回者,似非虛言也。錫恒曰,臣亦非謂其罪狀之有可論也。一鏡曰,此非今日可爭之事矣。檀曰,仍乎?上曰,仍。檀讀黃一夏罪,錫恒曰,臣等有嫌,不敢論矣。一鏡曰,纔已勘罪矣。弼夢曰,雖新被罪,若有可恕,則何可無變通之道耶?檀曰,此亦仍之耶?上曰,仍。檀以未及拿來秩進,讀文德麟罪曰,此罪人,姑不及拿來矣。錫恒曰,此則絶痛,在所嚴鞫矣。弼夢曰,此出於喜之之招矣,其時所欲奪取之續永·貞行,誣辱聖朝,罔有紀極,前頭臺啓,必出而欲奪。如此文書之人,豈可擧論乎?一鏡曰,此當勿擧論。檀曰,以勿爲擧論書之乎?上曰,唯。檀讀南近明罪,一鏡曰,此罪人則臺啓如此,囚禁取招而後可知,而開城府以前留滯,則非近明罪也。開城府以後,則近明罪也。更加考覈,審其冤不冤可矣。渠若有用意之罪,則酌處失宜,復命之後,拿問原情,處之,何如?錫恒曰,此言是矣。上曰,唯。一鏡進曰,小臣昨日陪往社壇之時,政院有稟啓之事,實意外也,兩凶逆魁也。大臣屢白,自上三變分付,而以賜死爲敎,臣僚驚痛,政院覆逆,兩司論啓矣。政院以不得捧傳旨之意陳達,而有知道之命,則如是而止矣。政院以掣肘等語,游辭稟啓,至有分付禁府之請,此乃欲使之留乎?欲使之還來乎?事極駭然矣。然旣是蒙允之事,故臣等與長官,以不敢捧行傳旨之意陳疏矣。昨日則以齋戒不得呈,今日則出大槪,而未知殿下何所思,而有此處分乎?雖謂先朝舊臣,而容貸之,逆魁豈可減等乎?臣等不敢治逆獄矣。命遇曰,今日齋戒,而臣等以所懷仰達矣。遂進讀兩司合啓,昨日有罪人頤命·昌集賜死還寢之命,臣等相顧錯愕,益不勝駭惑焉。二凶逆節,狼藉於推案,業已聖明之所洞燭,群下之所力爭者,則論其罪犯,決不可一刻假息於覆載之間,當初賜死,失刑已莫大焉,而今此非常之敎,又出於千萬不虞,臣等實未曉聖意之所存也。若以先朝舊臣,而有所容貸於二凶,則自今以後,雖有莽·卓之逆,其將以爲舊臣,而不爲之正法乎?三尺之典,自是祖宗之法,則雖以人主之尊,有不能隨意低昻者也。此兩賊若不快正王法,則凶逆之徒,益無所懲畏,宗社之亡,迫在呼吸。請還寢罪人頤命·昌集減死之命,依前判付,按律處斬,亟正邦刑。上無發落。濟曰,頤命·昌集之前罪,亦死有餘罪,故兩司合啓矣。逆獄後文案狼藉,入於其中者,非子弟則姻親門客。人臣屬望於推戴,而豈有生者乎?雖謂之先朝舊臣,若有他罪,則可以容貸,干犯逆獄,則豈以先朝舊臣,而容貸之乎?此則決不可。請還收昨日備忘,因最初判付,頤命處斬,昌集亟正邦刑。命遇曰,器遠·自點亦正刑矣。濟曰,若以近事言之,許積亦先朝舊臣,而先大王殺之,積則亦非渠自爲逆之事也。一鏡曰,兩大臣之言,旣出參酌,而以其言觀之則曰,旣無可生之道矣。大臣今方入侍,下詢則可知矣。罪如頤命·昌集而生者絶無,若是則國不爲國矣。命遇曰,逆獄被囚者甚多,而視二凶則枝節耳。治枝節而捨根本,豈非可痛乎?濟曰,此非國家刑政之大者乎?初以處斬下敎,後以賜死爲敎,到今又變爲減死,如此大事,處分未能堅定,臣等極憂慮矣。惟益曰,雖以先朝舊臣言之,不報舊恩數十年,逆節彰著,豈可容恕乎?命遇曰,收還傳旨,依最初處分事發落,如何?濟曰,法者祖宗之法也,一國公共之法,非殿下可得而私也。弼夢曰,當初罪名,以聯箚一款言之,豈有萬分一可貸,而逆獄出後,頤命·昌集尤渠魁也。頤命則掌書養字,而劉備推戴之說出矣,何異於擧兵犯闕乎?臣等苦口血爭,而以其中有輕重緩緊,故頤命則以處斬,昌集則以正刑,其下二凶,則以按律論啓矣。閱月靳允之餘,快許臺啓,天意所在,槪可知矣,神人之憤,可以快洩矣。每每歸重於大臣所言,而累變之,至於賜死,失刑莫大,臣等爭之,而誠意淺薄,不能回天,心竊慨惋矣。忽於昨日千萬意外,下非常之敎,使之減死,臣莫測上意之所在,而其罪賜死,猶末減耳。至於定以減死,未知何所思也,按律之請,固已失之太寬,公論亦有云云矣。今此推戴之逆子若孫干連之逆,乃下減死之命,此逆減死,則豈有正法之逆乎?亂臣賊子,無所懲畏矣。卽今獄事方張,結稍尙遠,而巨魁斯得,懲治失當,況此凶賊之輩,寔繁有徒,卽今事勢,亦不可以事在旣往,而弛慮矣。小臣參鞫,故詳知之,緩治非可論,失刑至此,前頭之憂,容有旣乎?臣則此事出後,雖在家,每切隱憂,從今以後,每每不弛慮矣。惡逆巨魁凶謀逆節,鉤得之後,有減死之命,則大段失當矣。命遇曰,一時減死,似出盛德,而此非盛德事也。弼夢曰,偶然下敎,改之爲貴,昨日之命,今又反汗何妨?珙曰,小臣於兩司合啓,有應避之嫌,不敢參涉,故前旣以此陳疏未承批,而至於頤命,則當初罪狀,姑舍勿論,以卽今鞫廳事見之,其子姪輩所犯,逆節狼藉,不待盡見其文案,而可知矣。頤命乃師命之弟也。師命有通天之罪,故渠每恐日後被罪,陰懷逆心,橫在肚裏,如彼謀逆,凶謀逆節,積年經營而爲之。今日鞫獄中,便是惡逆都家也。頤命之賜死,失刑莫大,而此亦中寢,豈有如此,而國法可行乎?亂臣賊子,何以畏戢乎?一鏡曰,臣待罪鞫廳,詳知情節,前後旣有所達,而今日更此仰達矣。當初凶徒爲三手之謀,謀危君父,萬萬絶痛,而趙洽招辭出後,以文案觀之,則尤可知矣。白望家銀,一千累百兩矣。自臘月至二月漸聚云,此非但前日之所聚物也,近來收聚之事,灼然矣。且以前冬事觀之,洽招中,使張世相圖謀之事有之云。殿下雖以爲獄事幾盡按治,而臣等之憂,尙無涯矣。逆魁不治,而宗社何以支持乎?實爲慨然矣。就明曰,賜藥都事出去久矣,卽今死不死,未可知矣,雖令還寢,未知其生存,雖欲聽臺啓處斬,亦似顚倒矣。還寢昨日之命,而依前賜死則好矣。一鏡曰,此猶輕之,群下抑鬱矣。泰耉曰,臺諫以臣之干與此獄爲非,臣年今六十三矣,不知可嫌干與於此逆獄,而臺諫以此言之,誠甚慙悚矣。今此獄事,臺諫所言如此,而臣又復干涉,似不當矣。但向者臣旣有所達,而人臣安有負此罪名,而生者乎?直爲處斬之請,臺啓蒙允,而以有異於原情觀例,故臣果以此爲言,畢竟則以當爲酌處之意仰陳矣。拿來鞫問事定奪後,更思之,此非可問得情之事,而不施拷掠,難可鉤得,先朝亦有已行之規,故參酌上箚,而以其上箚,致誤事機,故外議多歸咎於臣矣。特用寬典,遵先朝已行之例,則雖云賜死,死則一也。非所可爭,而獄官臺臣,累次力爭矣。臣等箚中盤水加劍之語,古人取義,多用於賜死,故以遵先朝已行之例爲言矣。上以加劍爲敎,小臣錯疑,下敎未瑩,而上箚仰陳,致有此處分,故果爲更箚,而臺臣以累箚歸咎矣。然此則已矣勿說,罪名如此,而無可生之理矣。自上旣參酌處分,而昨日下敎,出於群情之外,以最初聽臺啓之意見之,則尤似如何矣。此則國人皆曰可殺,自上旣允當初極律之啓,而因臣等之言酌處,終又貸死,群情之抑鬱,誠然矣。旣下賜死傳旨,都事發去有日,或已賜死,或者未及施行,而先發之傳旨,可奉行矣。卽今以臺言,減死傳旨,未得捧矣,收還昨日備忘,以慰群情似好,群情如彼拂鬱,豈可不下念乎?錫恒曰,臣等非謂罪狀之輕也。直爲處斬,有違法例,且是先朝舊臣,故有所達矣,臺臣之咎臣者是也。賜死旣是寬典,而末乃中寢於一日之內,似涉顚倒,臺諫之言,宜賜允從矣。此不幾近於處分顚倒乎?若是則政法,不可行矣。泰耉曰,處分屢改,似由於臣等,今且幾度改矣。王言一播,四方聽聞,而累次變改,國體顚倒,王言不重,此皆臣等當此累瀆之罪也。箚語不明,筵奏亦欠分明,輾轉至此惶恐矣。弼夢曰,大臣之言,以爲死則一也,臺臣何必强爭云,而臣意則不然。國法豈以爲死則一也,而不分輕重,一例勘律乎?有處絞焉,有賜藥焉,有處斬焉,處斬之中,亦有以處所遠近而區別者焉。若曰死則一也,不必强爭云爾,則初何以區別分等,而設法乎?千萬意外之下敎,十分慨然。賜死之時,臣等以失刑苦爭,而終靳允兪,不得已退出矣,而公議拂鬱,刑政倒置,臣等極爲慨然矣。當初處分,處斬正刑之允從,極爲得當,臣於卽今,非但請賜死而已。檀曰,兩凶逆節,諸臣皆達,不必更陳,而臣連參鞫坐,自古及今,豈有如此逆節乎?大臣之當初箚陳,出於參酌,而到今以此引嫌,又有所達,此無他,兩凶罪狀絶痛,人心咈鬱故耳,何可不從乎?國朝故事,臣未詳知,而至於治逆事,係是表著,臣豈不知?雖以近代事言之,沈器遠·金自點,其時勳相,而亦皆正刑,此外未聞以逆賊而賜死。祖宗朝已行之典云者,臣終不得知也,何可以此持疑乎?此事非可弛心之事矣。凶謀秘計,非一朝一夕之故,非一人二人之所爲也。此後何可知其無事乎?巨魁若不快正王法,則國不爲國矣。命遇曰,逆節如此,人心危疑,此若不能正法,必有土崩瓦解之慮矣。弼夢曰,國史若書之曰,如此之逆,鉤問得情云云,末乃書之曰,逆賊勘律,減死處置云,則何如也?重茂曰,臣不能快報君父之讐,豈有偃然欲生之心乎?檀曰,卽今所餘,皆是卒徒枝葉,頤命·昌集,則渠魁也。渠魁誅,然後人心定矣,何不下念乎?一鏡曰,殿下至誠祈雨,雨意邈然,臣不勝悶鬱矣。然擧國人心,如此拂鬱,天心之悅豫昭格,何可期乎?昨日下敎,大段失着,故恐以此不得雨矣,臣之所見如此,刑政失宜,亦非格天之道,殿下不能明刑政,而豈有格天之道乎?檀曰,刑政如此,則國不爲國矣。一鏡曰,大臣諸臺,一辭齊請,何不下念乎?就明曰,昨日備忘下後,擧動臨迫,不知所爲,倉卒之際,果爲其稟啓矣,豈有一毫營救之意,而莫適奉行,不知所爲有此事矣。物議以此爲非,臣豈有一毫營救之意,一分欲其生之心也?而事端如此,今雖下減死之敎,旣死則無可及矣。鞫事未了,上下人心解體,此非小憂也。一鏡曰,罪人之死不死無論,王言一播,不可屢次變改,還收昨命,然後人心可定。檀曰,承旨入侍矣。還收備忘,則人心可定,聖德有光矣。命遇曰,殿下歷觀前牒,豈有如此逆賊乎?萬古豈有如此逆乎?重茂曰,器遠·适則稱兵犯闕,而此則一戰而勝,則猶可制矣,此則潛伏肘腋之間,有此妖逆之擧。今旣鉤得如此之逆,而貸死則天下萬古,豈有逆賊貸死之國乎?臣等亦旣以治逆爲事矣。彼罔狀奇怪妖惡之輩,則殺之,而渠魁則置之,豈非可笑乎?此則決不可不允從群請矣。法者,祖宗朝三百年之法也。殿下試觀千古,豈有以逆爲名,而貸死者乎?景說曰,兩凶逆節,更無容達,而以國之用刑言之,初則旣下處斬正刑之敎矣,其明日則以大臣之箚,而賜死處分顚倒矣,加之以昨日備忘,下於萬萬意外,人心拂鬱矣。卽今所治,皆是二凶之子姪餘黨,而渠魁則置而不論,獨治枝葉,此獄豈可治乎?國不爲國矣。此逆若不卽誅,則宗社存亡,迫在呼吸矣。昨日賜死傳旨還收,而依最初處分伏望。一鏡曰,法者祖宗朝三百年之法也。孟子曰,國人皆曰可殺,然後殺之。一國臣民皆曰可殺然後,殿下雖私愛之,有不可容貸矣。大臣以下所達如此,而終不允,此豈待臣隣之道乎?昨日備忘,大段有失,速爲收還是望。弼夢曰,殿下雖有先朝舊臣之敎,臣以故事陳之,自古爲反逆者,於萬乘之國,則必其千乘之家也,於千乘之國,則必其百乘之家也。每出於卿相家,豈微賤者所可爲乎?若謂先朝舊臣,而可以容貸,則前古豈有謀逆而伏法者乎?此可易知矣。一鏡曰,他事無論,大臣亦所達如此,昨日備忘還收焉。就明曰,如此相持無益矣,宜還收焉。一鏡曰,末減賜死之命,猶且還收,人心驚惑矣,宜還收貸死之命。檀曰,大臣三司所達如此,公共之論,殿下豈不知耶?若賜允從,則豈有妨於殿下之德耶?會曰,一國人情,莫不曰此何等逆也,非但入侍諸臣之言也。一國之論如此,快賜允從,則輿情抑鬱,庶可鎭定,亟賜還收。命遇曰,發落然後,臣等可退矣。臣等豈無食肉寢皮之心,豈與此賊,共戴一天哉?檀曰,諸臣之言,出於血誠,非有他意也。命遇曰,臣等豈有私讐乎?爲國家也。重茂曰,國家用法,差誤於尺寸之間,猶有後弊,況此謀弑,何等大逆,而殿下何可發容貸之敎耶?祖宗三尺之典,罪輕者亦不可改,謀我之罪,何可貸死乎?將爲無法之國矣,慨然慨然。一鏡曰,君臣之間,貴相知心。可否間,酬酢如響,然後國事可爲,大臣三司以下請對,何等大事,而不賜一言發落,何也?今曉至誠禱雨,而人心抑塞,天心豈感格乎?殿下何不念此乎?弼夢曰,弘羊不過聚斂之臣耳,漢書曰,烹弘羊,天乃雨。此輩罪狀,比弘羊幾倍耶?天意深遠,感應難誣,而作事如此,不雨宜矣。以此觀之,今此凶逆,快正王法,則似有肸蠁之應矣。會曰,今曉將事之餘,又以疏決入侍,如是縷縷,尤惶恐而請速還收也。一鏡曰,收還昨日傳旨,是何難事乎?未知聖意有何難處,而不爲發落?臣誠悶悶。濟曰,自上不爲發落,愿聽聖意之所在。一鏡曰,賜藥都事,數日前發去矣。渠若藥死,而備忘不爲還收,則瞻聆爲駭,而書之史冊,亦可駭矣。事理豈不如此乎?此豈持難之事乎?錫恒曰,諸臣之言如此,何不還收也?還收然後,處分得當,如彼不發落,何也?如斯而止,非國法也。重茂曰,賜藥都事,去已久矣。想或已賜藥,而已死人處,持去減死之傳旨,則於何處而施行乎?有命不行,有駭瞻聆矣。檀曰,達夜將事之餘,日熱如此,縷縷惶恐,而必欲得請後退去者,非爲身也,爲宗社也,爲君父也,深思焉。重茂曰,以人情言之,則生人者乃好事,殺人者豈好事?而以法言之,君臣大義,亘天地通萬古,豈有不識此義而生者乎?一鏡曰,昨日備忘還納伏望。就明曰,還納乎?上曰,唯。弼夢曰,還收可幸,而比之最初處分,則猶不勝慨然矣。就明遂於榻前書之曰,今四月二十六日,疏決入侍時,昨日圍籬安置罪人昌集·頤命等減死備忘記還收事,榻前下敎云。東俊遂出,持昨日減死備忘記而還入,命遇進讀兩司合啓請圍籬安置罪人健命·泰采竝命按律處斷。措語見上無加減上無發落。弼夢曰,勘律雖少有異同,而健命·泰采豈可生乎?健命則罪狀尤著,子姪姻親,緊參逆謀,尤無可生之理。以今番奉使事言之,齎奏文以去,以其中辭緣力請,竣事可矣,而乃爲剩語,謂有左右媵御,白地誣及聖躬,苟知人臣分義,豈忍爲此乎?古人有溫樹之戒,樹木固微物也,傳泄於外,元非可死之事,而事關宮禁,亦不敢向人說道,況君上之有媵御與否,何等重事,而傳播異國乎?不待他事,此可死矣。以此結案,則渠有何辭?此外狀啓措語,病患辭緣,不以實狀,而敷衍增益,又謂多施求嗣之方云,此前所未聞事也。雖非前事,此猶可死。泰采則不能久秉國柄,其醞釀禍心,異於三凶,故分等論啓矣。公議峻發之後,臣等以此引嫌矣。第以聯箚出後言之,四凶中三凶之聯箚,本罪也。泰采比之三凶,雖云有一分輕重,泰采亦豈可免死乎?今幾度仰陳,而辭窮意竭,更無所達,上已洞燭,何必疊床?快速發落允從,則宗社之幸也。就明曰,臺啓如此,發落然後可退矣。弼夢曰,達夜將事,玉體疲倦,明白聽下敎而後可退矣。就明曰,依前以勿煩下敎乎?弼夢曰,從違間,自上發落可矣,而自下以勿煩字提起者,失體也。就明曰,明白下敎。上曰,勿煩。命遇所啓,請前慶尙監司洪禹傳,削去仕版。措語見上無加減上曰,勿煩。命遇所啓,請沈榗·李尙·李宇恒,竝令鞫廳拿鞫,嚴刑得情。措語見上無加減上無發落。就明曰,雖爲渠而言之,必原情然後,乃可發明。若無端置之,則渠亦不可容身矣。上曰,勿煩。泰耉曰,今日撤夜將事矣。日勢已晩,晝水刺之時,似已過矣。日熱又如此,請少退出,待晝水刺進御後,刑曹文書,更爲持入進覽,何如?上曰,依爲之。命遇所啓,請尹廷舟遠地定配。措語見上無加減上曰,勿煩。濟所啓,請前後合啓發論臺官遠竄,連啓隨參諸人,削奪官爵。措語見上無加減上曰,勿煩。濟所啓,請當該同知成均·大司成,竝命遠竄。措語見上無加減上曰,勿煩。濟所啓,請寢朴致遠等三人放送之命,仍令該府,嚴覈勘斷。措語見上無加減上曰,勿煩。諸臣遂以次退出,待于閤門外。上進御晝水刺後未時,諸臣持刑曹罪人文案,更爲入侍。判義禁沈檀,同義禁金一鏡·柳重茂等不入,蓋以禁府文案已畢故也。泰耉進曰,禁府文書,以時囚先達,刑曹亦先以時囚仰達好矣。泰恒持時囚秩以進,讀私婢愛仁罪曰,就囚已久,刑問百餘次,而事係咀呪,似仍之矣。泰耉曰,刑問一百六十四次,至今生存凶頑,而咀呪上典之事,承服而變辭,此罪人似仍矣。上曰,唯。錫恒曰,咀呪殺人之罪,何可擧論乎?泰恒讀私奴斗里金罪,泰耉曰,此亦殺獄,仍之,何如?上曰,唯。泰恒讀良人李於屯罪,泰耉曰,此亦殺獄,一竝以仍之爲敎,何如?泰恒讀私奴世萬罪曰,一竝仍之,何如?上曰,唯。泰恒讀刑曹奴世容罪曰,此亦殺獄,仍之,何如?上曰,唯。泰恒讀私奴乭屎罪曰,殺獄之仍,大臣亦已達矣。泰耉·錫恒曰,殺獄雖或有冤者,觀文案而後可知,非可草草決折,刑判於其中可疑者,則別樣陳白爲好,殺獄則仍之宜矣。上曰,唯。泰恒曰,疏決罪人之事,或不無意見可達,而殺獄則何可容易擧論也?讀申萬興罪曰,此亦殺獄,書仍矣。讀鄭尙周罪曰,此則雖殺獄,不無參酌之道矣。仍讀干證諸人平尙立呈狀及英萬招辭及鄭彦龍招辭,錫恒曰,如此泛讀,上豈盡知之乎?若有疑難之事,則刑判可以抄出,推治於坐起之時可矣。如此仰達,何可自上下燭乎?書仍字以去可矣。泰恒書仍字曰,此則無元證矣。讀私奴朴貴男罪曰,書仍字矣。讀私奴破回·順男,砲手金處珠,私奴太山,良女永禮,奴甲金罪曰,皆殺獄,仍之矣。讀私奴旕同罪曰,此亦淫獄重事,仍之矣。讀賊人李六建·朴二金罪曰,仍之矣。泰耉曰,私鑄罪重,何可論也?此外私鑄及淫奸殺獄,皆當仍之矣。泰恒讀黃吉善·玄弼元私鑄罪,韓次萬殺人罪,元啓垕印僞造罪曰,事係重大,仍之矣。讀吳善雄·吳世柱·金鳴夏·朴同伊罪曰,私鑄,仍之矣。讀朴萬根·權揆殺獄罪,吳興邦·李時蕃印僞造罪,敦伊·車今立·點同·戍男殺獄罪,次德·尙烈咀呪罪,種叱山·禮分·戒香上典墳山咀呪罪,英伊咀呪干連罪曰,仍之。讀賊人朴天福·趙尙伊·金尙渭·李尙起·張尙緯·朴乭屎曰,此則承服,明日當誅,以勿爲擧論書之矣。讀車召史·尙禮罪曰,此是殺獄正犯金儉尙捉現間,囚禁事矣,何如?森曰,切隣人也。辛丑八月見囚,雖囚禁,渠身其得正犯,未可必也。泰恒曰,悶旱之擧,罪疑惟輕,放之,何如?上曰,唯。泰恒讀都沙工柳世萬,格軍辛益華·李春萬·辛次萬·李唜奉·金必先,船主辛聖華罪曰,情迹過甚,仍乎?泰耉·錫恒曰,前冬纔就囚,仍之,似好矣。泰恒讀庾成績罪,錫恒曰,此則已久,參酌定罪,似好矣。泰恒曰,參酌定罪乎,徒年定配乎?森曰,一次加刑後,參酌定配,似好矣。上曰,唯。泰恒讀房子順禮罪曰,此是通明殿失火罪人矣。自上有議處之命,而其時僚堂不齊,不得議處矣,今日更達。泰耉曰,文案以爲不愼檢火,此非公罪,似不重矣。錫恒曰,雖非公罪,大內失火之罪,猶不輕矣。泰恒曰,行閣異於正殿矣。錫恒曰,豈有異也?仍之而照律處置可乎?上曰,唯。泰恒讀李元尙罪,上曰,仍。泰恒讀賊人鄭高仁罪,錫恒曰,似仍矣。泰恒讀沙工黃夢建,船主重必,格軍李枝芳罪曰,仍之矣。讀書吏金尙重正妻張召史罪,錫恒曰,此正妻次知當放矣。上曰,依爲之。泰恒讀趙盛稷罪,錫恒曰,此漢何至今久置乎?泰恒曰,此漢雖取招,上聞而後乃可定配,而連日禁刑,至今不得爲矣。錫恒曰,似仍矣。泰恒書仍字,讀邏將慶必興,軍士張萬玉·趙萬石罪,錫恒曰,刑推放送,似好矣。泰恒曰,依此爲之乎?上曰,唯。泰恒讀文星樞罪曰,雖云打殺二歲兒,而不可成殺人矣。檢屍事,分付已久,而漢城府不爲坐起,推案不成,故至今置之,似仍之矣。究覈間仍之,何如?上曰,唯。泰恒讀吳一昌印僞造罪曰,依前仍之矣。讀賊人劉永萬·朴宗伊·尹萬才罪曰,此亦仍之矣。讀救療官金必健·朴萬年·鄭時衡,騎兵守直軍李已特·黃俊一·朱二寬·李成俊·朴自京·李永萬·劉可土里罪曰,此亦仍之,而治罪放送耶?上曰,唯。泰恒讀李廷華罪曰,此以貢物主人,多有不謹事者也。此乃輕罪也,放之,何如?上曰,唯。泰恒讀沈沂賢擊錚罪,錫恒曰,此則例送刑曹,刑推矣。泰恒曰,此乃循例刑推,放送罪人也。刑推放送,依例擧行,何如?上曰,唯。泰恒讀金士善罪,泰耉曰,此則軍布偸竊,可仍矣。泰恒讀順建·次金·次德罪,泰耉曰,此乃金虎門離直之軍士,旣曰,擅離職守,則不可全然無罪,從重決杖,放送,何如?泰恒曰,依此爲之乎?森曰,疏決者,比本罪而減一等也。泰恒曰,留門時擅離直守,其罪不少,而今當疏決,從重決杖放送,似好矣。泰耉曰,仍囚乎,放送乎,從重決杖乎?守直軍士,夜離直守,不無其罪矣。泰恒曰,從重決杖放送乎?上曰,唯。泰恒讀趙志雄罪曰,此與前弄奸軍布事一也,似仍矣。上曰,唯。泰恒讀中部書員金錫輔罪曰,此乃昨日,不禁兒童,追逐軍行事也。泰耉曰,自政院囚乎,自兵曹囚乎?此不大段,治罪放送乎?上曰,唯。泰恒讀忠勳府直囚孔道弘次知德禮罪曰,此非盜食,乃是遲納,放之,何如?讀漢城府直囚奴日尙罪曰,其上典,詬辱訟官矣,治罪放送乎?上曰,唯。泰恒,讀書吏金後昌擧動時不禁雜人罪曰,情犯不大段矣。泰耉曰,此是禮都監書吏也,放之,何如?泰恒曰,書放字矣。讀交河京主人正妻車召史,主倅喪事,不爲來待罪曰,事係風俗矣。泰耉·錫恒曰,不大段,放送似好。泰耉曰,欲爲警責而已,放送似好。泰恒曰,不治罪放送乎?遂書放字。讀禮曹書吏李時弘正妻,鄭世傑正妻罪曰,極歇後放之耶?上曰,唯。泰恒讀賑恤廳書吏安世完正妻金召史罪曰,此無罪名彰著之事,放之乎?遂書放字曰,放之矣。讀禮都監書吏姜哲周·康聖渭罪曰,放之矣。讀守僕徐文爀御路誤引罪曰,本罪似當治罪放送矣。泰恒持外方罪人文書以進,以京畿定配徒年秩讀達。讀書吏姜遇文改名嘉善,混稱嘉善罪曰,此則仍之乎?泰耉曰,以巧詐之罪,纔發配而徒三年矣,可以減年數乎?錫恒曰,遇文之罪重矣。以漢城府書吏,變出加資,誣罔上言,不可放矣。泰恒曰,罪狀如此,仍之乎?又曰,仍之矣。上曰,唯。泰恒讀加平郡金承震斫陵松罪曰,此罪重,仍之矣。持流三千里秩以進,讀通津府官奴貴三,驛奴昌碩,南陽府李士奉·李益萬罪曰,冒越銀貨之罪至重,竝仍之意,敢達。持忠淸道定配徒年秩以進,讀槐山縣趙有乭罪曰,此乃殺獄,仍之乎?森曰,已過三年,似當分揀。泰恒曰,罪重矣,仍之之意,敢達。讀稷山朴昌代射誣告罪曰,仍之矣。讀忠州牧李石己官婢招引罪曰,此乃三月發配之事,官婢招引,大罪也。仍之之意,敢達。讀石城縣良人朴有福禁松偸斫罪,掌隷院書吏朴世規盜用印信,圖出文案罪曰,此兩人當仍之,敢達。持充軍秩以進,讀淸州牧風憲李尙彬,約正龍天祥,都書員崔甲戌罪曰,此乃以災傷差錯,纔發配矣,仍之。讀文義都監李命賢,鄕所金沃罪曰,同事同律矣。讀瑞山郡衙前梁貴連軍案投火滅跡罪曰,仍矣。持不限年秩以進,讀新昌縣色吏林永先,庫子丁次先罪曰,此則偸食軍布,畢納間妻子沒爲官婢,姑仍之矣。讀淸州牧金土山罪,錫恒曰,事關殺獄矣。森曰,定配已六年矣。泰耉曰,本文案不能詳知,而殺獄重矣。泰恒曰,仍矣。讀文義縣崔先奉殺人定配罪,錫恒曰,殺獄減等,何可更論也?泰恒曰,當仍之。讀泰安郡幼學金益昌誣罔上言,謀陷土主罪曰,罪重,仍之矣。讀海美縣崔一公罪曰,謀陷土主,誣呈守禦廳兩罪也,何如?森曰,流三千里矣,減等,何如?泰耉·錫恒曰,定配已久,似可減等。泰恒曰,大臣之言如此,減等事,敢達。上曰,唯。泰恒讀泰安鄭一金掘人墳冢罪曰,罪重。泰耉曰,當仍。泰恒曰,仍之之意,敢達。讀恩津縣盧世雄壓良爲賤罪曰,仍之之意,敢達。讀全義縣幼學安應耉殺獄干連罪,泰耉曰,其兄則謂其弟非見殺於安哥云矣。錫恒曰,此似非安應耉之罪也。二次刑訊,終始如一矣。泰耉曰,渠招以爲原情之失,在所難免云,此何意也?錫恒曰,此等事置之,更考文案而處之,似好。泰耉曰,此有未瑩,以更詳文案稟處次,書之似好矣。泰恒曰,依此爲之乎?上曰,唯。泰恒持流三千里秩以進,讀牙山縣奴戒信·李成民潛商罪,泰耉曰,此當仍矣。泰恒曰,仍之之意,敢達。持減死秩以進,讀庇仁縣婢惠月梅,泰川縣偸印罪,泰耉·錫恒曰,當仍。泰恒曰,仍之矣。讀堤川韓禮奉干犯妖咀罪,錫恒曰,此罪妖惡,當仍。泰恒曰,仍之之意,敢達。李森以全羅道定配秩進,以徒年秩讀達。讀長興僧三俊有夫女通奸罪,錫恒曰,當仍。森書仍字。讀康津縣高小先毆殺人罪,錫恒曰,當仍,森書仍。讀雲峯縣朴枝成各所掛單罪曰,書仍矣。讀谷城縣萬福偸刈國場草罪曰,以徒一年減等乎?上曰,仍。森讀金斗東·金斗望各所掛單罪曰,一體仍矣。讀順天尹九淵他人山訟轉棺隨從罪,泰耉·錫恒曰,當仍矣。森書仍。讀全州李萬桂·鄭自坤,礪山姜適周災傷差錯罪,錫恒曰,纔配,當仍。森書仍。讀海南任尙文毆打正妻致死罪,錫恒曰,仍乎?上曰,仍。森讀珍島秋奉燒人家舍罪,錫恒曰,此罪重矣,當仍乎?上曰,唯。森讀咸平朴成仁爲父復讐殺人罪,泰耉·錫恒曰,纔配,仍之似好。上曰,唯。森讀羅州黑山島私奴甲生殺人罪曰,纔配,仍乎?上曰,唯。森讀興陽申海文,海南尹奉贊,親密妖賊申義先罪曰,纔配,仍乎?上曰,唯。森持流三千里秩以進,讀萬頃·姜時化潛商罪曰,仍乎?上曰,唯。森讀光陽縣徐俊昌殺人誣告罪,錫恒曰,當仍。上曰,唯。森讀安致元稱以曾奸士夫庶族,沮遏成婚罪,錫恒曰,無據,當仍乎?上曰,唯。森讀長興金尙貞劫奪寡女罪曰,仍乎?上曰,唯。森讀黃渭興殺獄干犯罪曰,仍乎?上曰,唯。森讀朴夏徵,羅州朴漢弼,珍島林瑞萬盜踏印信罪曰,仍乎?上曰,唯。森讀扶安石奎瑞印僞造隨從事罪,錫恒曰,此當仍矣。上曰,仍。森讀海南姜戒鶴,康津張奉善殺人誣告罪,錫恒曰,此當仍矣。上曰,唯。森讀李世模僞造口傳監司關文罪曰,仍乎?上曰,唯。森讀貴建壓良爲賤罪曰,仍乎?上曰,唯。森讀金業先妻上典良妾通奸罪曰,仍乎?錫恒曰,本律輕矣。上曰,唯。森讀李順芳偸出倉穀罪曰,仍乎?上曰,唯。森讀金贊甫私分給倉穀罪曰,此與順芳一矣,仍乎?上曰,唯。森讀康津縣姜貴仁僞造文記,欲奪人田畓罪曰,仍乎?上曰,唯。森讀海南韓永植,以殺人誣告,橫奪人財物罪,錫恒曰,仍乎?上曰,唯。森讀金世章偸食結卜罪,泰耉曰,此等罪當重治,似仍矣。森書仍。讀樂安李憲私屠罪,錫恒曰,纔配,當仍。上曰,唯。森讀順天李震白,康津奴三伊,故縱殺獄罪人罪曰,仍乎?上曰,唯。森持充軍秩以進,讀河天甲,礪山鄭時望災傷差錯罪,錫恒曰,纔配,當仍乎?上曰,唯。森持不限年秩以進,讀羅州李仁光殺獄干連罪,泰耉曰,殷萬逃走,故累次受刑,而正犯未現捉前,不可混施償命之律,故定配矣。果然則此非不限年定配之人矣,似當減等。森曰,大臣以減等爲請,減等乎?上曰,唯。森讀南原李器之罪,錫恒曰,方爲拿來推治矣。森讀順天府尹休耕收聚銀貨,陰圖凶謀罪,錫恒曰,當仍矣。森讀光陽韓斗英潛商干犯罪曰,仍乎?上曰,唯。森讀康津縣鄭奉祥·李墨·土伊傳致虛說於倭人罪,錫恒曰,罪係重大矣。森曰,大臣之意如此,仍之乎?上曰,唯。森持減死秩以進,讀茂朱府張必達殺獄罪,泰耉·錫恒曰,當仍矣。森書仍。讀長水縣宋介同殺獄罪,錫恒曰,此則重難,似仍矣。上曰,唯。森讀順天府朴忠善殺獄干犯罪,錫恒曰,似仍矣。上曰,唯。森讀朴震夏罪,光陽縣私奴旕立偸出位版罪,錫恒曰,此乃小臣任江華時事也。此是死罪,到今何可輕之乎?森曰,大臣所達如此,仍之乎?上曰,唯。森讀朴鳴震殺人減死罪,泰耉·錫恒曰,死罪減等,無可論矣。森曰,大臣所達如此,仍之乎?上曰,唯。森讀崔震業殺人干犯罪曰,仍乎?泰耉·錫恒曰,減死之罪,不可輕議矣。森曰,大臣言如此,仍之乎?上曰,唯。森讀康津薪智島李德泰僞造大臣書札罪曰,妖惡矣,仍乎?上曰,唯。森讀金周萬·李自永潛商罪,泰耉曰,重矣。森曰,猶未渡江矣。泰耉曰,渡江則當死矣。森曰,仍乎?上曰,唯。森讀尹碩華殺人罪,泰耉曰,此或鄕曲人,誤下針而然也,豈爲偸菁事,而殺人乎?此甚可疑,令刑判詳査更稟,似宜矣。上曰,唯。森讀奴立先,興陽奴立山,海南趙女,奴孝男干係殺獄罪,錫恒曰,小臣爲畿伯時,知此事矣。趙女,李坤之妻也。其後掘冢檢屍而見之,傷處甚多,綱常罪人,所當仍矣。森曰,大臣言如此,仍乎?上曰,唯。森讀羅州黑山島靑登干係殺獄罪,錫恒曰,雖不知曲折,而殺獄至重,不可輕議矣。就明曰,生出亦幸,何可輕議?森曰,仍乎?上曰,唯。森讀申龍立,靈巖楸子島咸貴·千金·淮伊同參妖賊罪,泰耉曰,此乃妖賊,當仍。上曰,唯。森讀長興奴次元罪,泰耉·錫恒曰,此是應死,而旣用寬典,當仍。上曰,唯。森讀趙仁善欲爲潛商罪,泰耉·錫恒曰,當仍。森曰,大臣言如此,仍乎?上曰,唯。森讀沃溝金永珍殺獄干犯罪,錫恒曰,定配,旣失之太寬,關係似重,當仍。上曰,唯。森讀寶城郡丁必永殺獄干犯罪,泰耉·錫恒曰,此亦以殺獄干犯減死,當仍矣。上曰,唯。森讀興陽奴自會殺獄罪,錫恒曰,此皆減死之類,當書仍。森讀靈巖劉天基殺獄干連罪,錫恒曰,殺獄減死矣。森曰,當仍乎?上曰,唯。森持濟州定配秩以進,先以徒年秩讀達,讀大靜縣眞男伊重複賣田罪,錫恒曰,此是不大段之事,庚子定配,將滿三年,放之,何如?上曰,唯。森讀愼戒武僞造文記,盜賣上典田罪曰,與眞男一樣,似放矣。上曰,唯。森以流三千里秩進,讀大靜縣金卞堂罪曰,殺獄當仍矣。上曰,唯森以減死秩進,讀大靜懸韓致權舊殿牌掘移罪曰,罪名至重,當仍乎?上曰,唯。森,以未至配所秩進,讀海南縣許璧上疏罪,錫恒曰,纔配,當仍。上曰,唯。森讀光陽縣吳時沃·徐厚寬,順天府金應兌·吳昌俊·安義漢災傷差錯罪曰,仍乎?上曰,唯。森以慶尙道定配文案進,先讀徒年秩。讀晉州林時行假御史隨行罪,錫恒曰,罪名至重,當仍。上曰,唯。森讀長鬐縣鄭時重杵殺三寸罪,泰耉·錫恒曰,無狀,當仍。上曰,唯。森讀蔚山孔俊興詐稱選侍女,收錢民間罪,錫恒曰,減等太寬,當仍矣。上曰,唯。森讀崔世文,東萊秦國昌敗船米偸食罪曰,前年纔減等,仍乎?上曰,唯。森讀巨濟金萬哲假稱御史罪曰,仍乎?泰耉·錫恒曰,尤無狀矣。上曰,唯。森讀河東宋弼萬插木人墳墓罪,泰耉曰,情狀怪異,當仍。上曰,唯。森讀昆陽都八雄虛出物故案罪,泰耉·錫恒曰,當仍。上曰,唯。森讀彦陽申白只詐稱兵營軍官,討酒覓食罪,泰耉·錫恒曰,不大段,當放矣。森曰,放乎?上曰,唯。森讀尙州朴枝英各所掛單罪曰,仍乎?上曰,唯。森讀鎭海金一夫咀呪人墳罪曰,妖惡,仍乎?上曰,唯。森讀固城尹惡伊亂打兄妻罪曰,仍乎?上曰,唯。森讀興海李業殺人罪,泰耉曰,當仍矣。上曰,唯。森讀東萊幼學洪禹昌迫死養子,毆逐子婦罪,錫恒曰,此人非可以人理責之,當仍。上曰,唯。森讀淸河崔次璧禁松偸犯罪曰,仍乎?上曰,唯。森讀咸陽縣泰華僞造官牌罪,錫恒曰,當仍。上曰,唯。森持充軍秩以進,讀巨濟陸次善勒捧民錢罪曰,仍乎?上曰,唯。森讀知禮鄭世益偸食結卜罪曰,仍乎?上曰,唯。森,持不限年秩以進,讀星州曺雄殺獄干犯罪,錫恒曰,此亦殺獄,當仍。上曰,唯。森讀密陽順禮殺獄干犯罪,錫恒曰,此是殺獄不限年矣。泰耉曰,雖殺獄,屍親爲之發明,何如也?森曰,原告發明之矣。錫恒曰,常漢原告,雖分明被殺,或有相與私和者,未可知也。當仍。上曰,唯。森讀泗川縣金山伊謀殺妻上典罪,錫恒曰,當仍。上曰,唯。森讀魯德邦倉穀無面罪,錫恒曰,國穀偸食可痛,當仍。森曰,官穀偸竊之罪也。仍乎?上曰,唯。森讀巨濟曺龍祥毆打祖母罪,泰耉曰,當死不死,當仍。上曰,唯。森,讀固城黃處中倉穀無面罪,錫恒曰,與魯哥一樣,仍乎?上曰,唯。森讀南海韓五尙·巨濟貴同,結黨潛竊閭里罪曰,仍乎?上曰,唯。森持流三千里秩以進,讀梁山朴升吉誣告眩亂獄情罪,泰耉曰,此不可放矣。森曰,大臣之言如此,仍乎?上曰,唯。森讀長鬐姜先立殺獄干連罪,泰耉·錫恒曰,此亦當仍。上曰,唯。森讀丹城梁益燾仁章里遷葬時,獻議妖誕罪,錫恒曰,當仍。上曰,唯。森讀機張金士龍殺獄干連罪,泰耉曰,此亦殺獄,當仍。上曰,唯。森讀表景禧刀改文書,欲以一家人作爲奴婢罪,泰耉曰,情狀絶痛,當仍。上曰,唯。森讀固城全自先被捉於妖賊家罪,泰耉·錫恒曰,事係妖賊,當仍。上曰,唯。森讀巨濟高廷淑借圖書,以印用之之罪,泰耉曰,用意則無狀,而印信盜用,亦隨衙門而輕重,旣已滿三年矣,減等,何如?上曰,唯。森讀金衆誣告賊黨罪曰,情狀絶痛,仍乎?上曰,唯。森讀金兌興盜印罪曰,仍乎?上曰,唯。森讀河東張九翼,延日金興祥罪,錫恒曰,此是非理好訟矣。森曰,大臣言如此,仍乎?上曰,唯。森讀蔚山金世望衝火人山所罪曰,仍乎?上曰,唯。森,讀居昌安台耉强奸未成罪曰,仍乎?上曰,唯。森讀長鬐金斗奉誣告殺人罪曰,纔配,仍乎?上曰,唯。森讀咸安韓萬興刀改文書,偸食貢物罪,錫恒曰,此事重難矣。刀改文書,大罪也。仍乎?上曰,唯。森讀尙州潘太善·潘友善殺人誣告罪曰,仍乎?上曰,唯。森讀蔚山禹相夏非理好訟罪曰,仍乎?上曰,唯。森讀泗川趙命金·崔碩殺人罪,泰耉曰,殺人匿屍,十分凶慘,仍乎?上曰,唯。森讀朱世雄壓良爲賤罪曰,仍乎?上曰,唯。森讀迎日夫談殺人罪曰,纔配,仍乎?上曰,唯。森讀金海金廷回衝火誣告罪曰,纔配,仍乎?上曰,唯。泰耉曰,此異於衝火人家,更考文案,稟處,何如?上曰,唯。森讀彦陽尹光道與人爭山,轉擲棺槨罪,泰耉曰,當仍。錫恒曰,近來此弊甚多,當仍矣。上曰,唯。森持減死秩以進,讀梁山僧處元殺獄減死罪曰,仍乎?上曰,唯。森讀豐基金太江殺獄干連罪,泰耉曰,此亦重大之罪,當仍。上曰,唯。森,讀金海金世友奴俊京妻奸殺獄減死罪,錫恒曰,此亦重難,當仍乎?上曰,唯。森讀盈德李元達殺本夫,奸其妻罪,泰耉曰,此重大矣。森曰,毒殺其夫之獄也,當仍乎?上曰,唯。森讀尹殷萬殺獄干犯罪,錫恒曰,殺獄減死,此亦仍之,何如?上曰,唯。森讀丹金殺獄減死罪,泰耉曰,當仍。上曰,唯。森讀機張奴龍福殺獄減死罪,錫恒曰,此亦重難。森曰,此亦仍乎?上曰,唯。森讀安巘匿名投書臺諫家罪,就明曰,罪重矣。森曰,已三年矣。錫恒曰,匿名書重大矣。泰耉曰,此當仍。上曰,唯。森讀韓海丁殺獄罪曰,此是殺人事,仍乎?上曰,唯。森讀泗川崔萬雄謀殺其妻之前夫罪曰,仍乎?上曰,唯。森讀李永發殺獄干連罪曰,仍乎?上曰,唯。森讀熊川金厚萬殺人投江罪,泰耉曰,此亦可仍。上曰,唯。森讀長鬐崔君必戕殺名不知六人罪曰,仍乎?上曰,唯。森讀巨濟尹侃殺獄罪,寧海宣太淑殺獄罪曰,仍乎?泰耉曰,當仍矣。上曰,唯。森持未至配所秩以進,讀晉州李秀民添造字劃,欲添徵田價錢罪,文日萬再屈更訟罪曰,纔配,皆仍,何如?上曰,唯。泰恒,以平安道罪人文案進,先讀徒年秩,讀殷山姜益柱禁松斫伐禁標內偸葬罪,錫恒曰,禁標內入葬,罪重矣。泰耉曰,當仍。錫恒曰當仍。上曰,唯。泰恒讀陽德李時完僞造印信罪曰,仍之之意,敢達。讀韓國振罪,錫恒曰,此潛商類也。泰恒曰,仍乎?上曰,唯。泰恒讀順安高有寬,龍岡李聖彦,三和吳進陽,科場用奸罪,錫恒曰,竝仍之意,敢達。泰恒讀价川朴萬暹,以潛奸事誣人罪曰,纔配,當仍。就明曰,當仍。森曰,仍乎?上曰,仍。泰恒讀中和廉濯·廉濟,平壤林夏廷·夏盛,祥原李京善·京厚,閔時龜·世龜,中和林處深·處夏,三登趙暎弼,德川李時衡兄弟,各所掛單罪,錫恒曰,此非大罪,當爲放釋。泰耉曰,他道罪人,旣仍之,此何可獨放乎?仍之爲好。上曰,唯。泰恒讀鐵山金萬通換呈他券罪曰,仍乎?上曰,仍。泰恒,讀孟山張璞落訟更訟罪曰,仍乎?上曰,唯。泰恒讀龍川兪命萬和奸減等罪曰,當仍乎?今四月二十一日,纔減等,當仍矣。上曰,唯。泰恒讀宣川金牙只强奸未成罪曰,今番纔減等矣,仍乎?上曰,唯。泰恒讀熙川申柏源謀陷土主罪曰,仍乎?上曰,唯。泰恒讀德川田云澤劫奸罪曰,仍乎?上曰,唯。森持充軍秩以進,讀宣川丁斗興,慈山金命鼎·金受謙各所掛單罪曰,仍乎?上曰,唯。森持不限年秩以進,讀雲山吳再達侵慢訟官罪,錫恒曰,當放。泰耉曰,前年七月發配,當仍矣。上曰,唯。森讀陽德李奎禁山失火罪,泰耉曰,事目重難,仍之,何如?森曰,大臣所達,如此矣。上曰,唯。森讀三和朴世雄僞造印信及赦文罪,泰耉曰,生固幸耳。仍之爲當。森曰,然矣。上曰,唯。森讀李景祚欲奪正嫡罪曰,仍乎?上曰,唯。森讀義州全萬丁·崔三奉,朔州金分先潛商罪曰,仍乎?上曰,唯。森讀碧潼李崇祚收聚銀貨,陰圖凶謀罪曰,十六人之一也,仍乎?上曰,唯。森持流三千里秩以進,讀龍川金乙丑·金毛進·崔戒立,知賊不告罪,錫恒曰,減等移配似好。森讀諸命三淫奸誣告罪曰,當仍矣。上曰,唯。森讀鐵山金斗奉殺獄誣告罪,泰恒曰,此等罪人,似減等矣。錫恒曰,反坐之律,不可免矣,此重大矣。森曰,仍乎?上曰,唯。森讀宣川金重鎰·丁世彩偸食倉穀罪,森曰,依前例書仍乎?上曰,唯。森讀郭山劉武先劫奸致殺人罪,錫恒曰,當仍。上曰,唯。森讀嘉山趙英渭壓公賤爲私賤罪曰,當仍。上曰,唯。森讀肅川朱銀俊盜賣良女罪曰,異於壓良爲賤矣。錫恒曰,是良女也,無異於壓良矣。泰恒曰,減等似好。森曰,仍乎?上曰,唯。森讀龜城金致材僞造謗書罪,錫恒曰,此陷人不道,不可赦矣。森曰,減等乎?就明曰,纔配,仍之無妨。泰耉曰,陷人不道,重律也,不可放。森曰,大臣意如此,仍乎?上曰,唯。森,讀朔州婢金伊咀呪干犯罪曰,當仍。上曰,唯。森讀金再奉劫奸寡女罪曰,當仍乎?上曰,唯。森讀昌城奴玉乭,婢永眞,掘冢隨從罪,泰耉曰,此賊何可生也?森曰,當仍。上曰,唯。森,讀碧潼金禹瑞僞造關文罪曰,當仍。上曰,唯。森讀雲山奴已奉,寧遠奴必文殺人罪曰,當仍。上曰,唯。森讀熙川金兌錫,刀改文書,圖占田畓罪曰,情狀絶痛,當仍。上曰,唯。森讀理山盧夏英欲爲奪宗,陷其嫡於淫奸罪曰,仍乎?上曰,唯。泰恒讀价川李命昌,換面擊錚,非理好訟罪,森曰,此當斟酌矣。錫恒曰,不可放矣。兄弟之各所掛單,則輕矣,而此則不可放也。泰耉曰,似減等矣。森曰,以減等書之乎?上曰,唯。泰恒讀陽德金昌道盜踏印信罪曰,當仍。上曰,唯。泰恒讀鐵山吏曹書吏朴裕寬不稟堂上,自作草記罪,錫恒曰,此則似斟酌矣。雖不放,似減等矣。森曰,減等乎?上曰,唯。泰恒讀郭山明澄僞造大臣着押罪曰,纔配,當仍。上曰,唯。泰恒讀寧遠金益謙,徵錢民間罪曰,當仍乎?泰耉曰,似仍矣。上曰,唯。泰恒持減死秩以進,讀陽德蔡震龜身入彼境,越境占山罪,泰耉曰,此罪當初可死,故欲以一罪定之矣。茂山民居在朴下川,乃知此處土沃,故欲爲墾得田地,而有此擧耳。情狀不至絶痛,故減死而已,大槪如此矣。泰恒曰,槪亂民也。森曰,仍乎?上曰,唯。泰恒讀義州奴貴永·奴中先殺獄罪,泰耉曰,殺獄減死,當仍。上曰,唯。泰恒讀吳萬昌偸蔘罪,崔世憲僞造罪曰,仍乎?上曰,仍。泰恒讀李後近掠取淸州官穀罪,錫恒曰,此則當斟酌矣。森曰,臣亦爲公州營將時,詳知此事,人多稱冤,故敢達。減等似宜矣。上曰,唯。泰恒讀私婢厚禮咀呪罪曰,仍乎?上曰,唯。泰恒讀龜城權日元殺獄罪曰,仍乎?上曰,唯。泰恒讀朔州李春茂殺獄減死罪,錫恒曰,當爲一體仍之。上曰,唯。泰恒持未至配所秩以進,讀宣川林硯弼,鐵山林碩弼,以亡兄名疊錄觀科罪,宣川金時昌三和金時茂兩名,懸錄觀科罪,森曰,當仍,科場事嚴矣。上曰,唯。泰恒讀昌城奴建元僞造文記,漏籍現露罪,錫恒曰,減等亦無妨。上曰,唯。泰耉·錫恒曰,昨日徹夜將事,今又終日酬應,恐玉體傷損,所餘公事不多,今日退出,明日可以更入,取稟矣。上曰,唯。錫恒曰,同義禁尹就商,以其姪尹慤,入於賊招中,故待命請遞云。就商之職,宜許遞免,其代明日政,口傳差出,以爲參鞫之地好矣。上曰,唯。錫恒曰,黃海監司李眞望,別樣催促,使之不多日內,下直之意,敢啓。上曰,依爲之。珙曰,玉堂官員,久不出肅,尹㝚·尹淳,今日亦牌招不進,禁推,何如?以其所無之情勢,每每不出,必爲各別牌招,以爲上下番備員之地,何如?錫恒曰,新進之習過矣。珙曰,牌招乎?上曰,依爲之。就明曰,昨日啓稟之事,非敢爲罪囚之營救也。禁府堂上,以此上疏,以齋戒雖不能捧入,而以其疏侵斥之故,該房承旨及參涉論議之承旨,因此徑出,設鞫之日,無當該承旨,今日疏決入侍,臣非該掌,而亦不得不入,誠可悶矣。今則臺啓蒙允,諸議釋然。左副承旨趙景命,右副承旨黃爾章,竝卽牌招之意,敢達。上曰,依爲之。出擧條諸臣遂以次退出。
上在昌慶宮。停常參·經筵。
下直,宣川府使李益馝,平山府使朴泰道,乫波知僉使金爾章,信川郡守曺夏奇,成川府使崔昌演,朔州府使成殷錫,黃州牧使李有壽,高陽郡守李廷燁,渭源郡守趙尙儁,永柔縣令沈宗賢,順安縣令趙斗壽。
藥房都提調臣趙泰耉,提調臣韓配夏,左承旨臣南就明啓曰,昨日祭壇將事之餘,終夕錄囚,勞損必多,伏未審夜來,聖體,若何?大妃殿氣候,亦何如?王世弟靜攝之中,又爲隨駕,不瑕有添傷之節乎?前劑入滋陰健脾湯五貼,當盡於今日,與諸醫入診,詳察脈候,議定繼進當否宜當。臣等不任憂慮,敢來問安,竝此仰稟。答曰,知道。無事,慈殿氣候亦爲安寧,世弟別無添傷之節,勿爲入診,問于入侍醫官議定宜矣。
再啓曰,卽伏聞世弟宮入侍醫官所傳之言,眩氣比前差勝,脈度亦似和平。滋陰健脾湯,已至十貼,今姑停止宜當云,此藥停止之意,敢啓。答曰,知道。
南就明啓曰,右承旨金致龍,左副承旨趙景命,右副承旨黃爾章,今日病不仕進,竝卽牌招察任,何如?傳曰,允。
又啓曰,今日疏決時,禁府堂上,不可不備員,而同義禁尹就商,以其姪慤,名出鞫招,纔已拿來之故,情勢難安,今方待命於闕門外,不得循例牌招,何以爲之?敢稟。傳曰,勿待命事,分付。
以備忘記,傳于南就明曰,今下弓矢,乫波知僉使金爾章處,給送。
金致龍啓曰,都承旨金始煥,以疏批未下,不爲仕進,左承旨南就明,服制出去,左副承旨趙景命,右副承旨黃爾章,俱爲違牌,罷職傳旨,纔已捧入矣,同副承旨朴熙晉,以身病出去,廳中只有臣致龍,非但伴直無人,今日鞫坐,亦無推移進去之員。同副承旨朴熙晉,卽爲牌招,左承旨南就明,雖遭服制,所當一體牌招,而拘於廳規,不得請牌,何以爲之?敢稟。傳曰,竝牌招。
朴熙晉以弘文館言啓曰,校理尹㝚,修撰尹淳,昨日違牌,旣有只推之命,更爲牌招察任,何如?傳曰,允。
以右副承旨黃爾章,修撰尹淳牌不進罷職傳旨,傳于金致龍曰,推考傳旨捧入。
以左副承旨趙景命牌不進,罷職傳旨,傳于金致龍曰,推考傳旨捧入。
金致龍啓曰,伏惟我聖上諒闇靜攝之中,悶旱親禱,誠意譪然,仁愛之天,必有冥應,而尙閟霈澤,民事渴急,昨日疏決之擧,亦出於靡不用極之意,應天以實之道,固無以加矣,凡在瞻聆,孰不感泣頌祝也?第念靡神不擧之道,所當連續禱雨,而纔經親祀,故該曹不敢循次啓稟云,而卽今禁灼之災,急於燃眉,分付該曹,依先朝戊子年例,祈雨祭次第定式擧行,何如?傳曰,依爲之。
朴熙晉,以都摠府言啓曰,副摠管靈原君櫶,以新番騎兵軍士等點考坐起事,外兵曹晝仕進去之意,敢啓。傳曰,知道。
又以禮曹言啓曰,因政院啓辭,議號及配享抄啓吉日改擇事,允下矣。更令日官推擇,則今四月二十九日爲吉云,以此日定行,而令政院,依例啓下,命招擧行,何如?傳曰,允。
又以禮曹言啓曰,今此冊封勅使出來時,問禮官齎去儀註,當以殿下王世弟郊迎勅書事,依前例磨鍊,而行禮處所,仁政殿·明政殿中,以何殿磨鍊乎?敢稟。傳曰,以仁政殿爲之。
又以禮曹言啓曰,自前勅使在我境,如遇節日,則所到處,例有遣官問慰設宴之擧矣。今此勅行端午節日,當爲經過於我境,依前例令該曹,問慰官差出,御貼禮單,照例磨鍊,急速下送所到處,依例設行之意,知委,何如?傳曰,允。
又以禮曹言啓曰,因政院啓辭,卽今焚灼之災,急於燃眉,分付該曹,依先朝戊子年例,祈雨祭次第定式擧行事,啓下矣。四次祈雨祭,當行於社稷北郊,而社稷則纔經親祭,北郊遣宰臣,不卜日來二十九日設行事,知委,何如?傳曰,允。
朴熙晉啓曰,勅使越江不遠,郭山郡守罷黜之代,喬桐水使·積城縣監未差之代,令該曹口傳差出,催促赴任,郭山郡守則給馬卽爲發送,何如?傳曰,允。
朴熙晉啓曰,魂殿參奉,以宗室意啓曰,本殿參奉趙興彬,因母病之彌留,屢狀乞遞,孝理之下,不可强令察任,祭享重地,亦未免番次之苟簡,參奉趙興彬,今姑改差,其代令該曹,急速差出。入番參奉李蘅,疝病猝劇,決難將事,新參奉差出致齋間,入番忠義李師說,假參奉差下,使之代察,何如?傳曰,允。
又啓曰,今日疏決及鞫坐,兩司當爲進參,而諫院無行公之員,除在外外,呈告人員,竝牌招,以爲推移進參之地,何如?傳曰,允。
以獻納尹會牌不進,罷職傳旨,傳于金致龍曰,推考傳旨捧入。
金致龍,以侍講院言啓曰,社壇親祭國社,亞獻禮時,爵洗不淨,殊欠敬謹,致有王世弟下令,事體極爲未安,不可無責罰之道,而本院請推之外,無他論罪之規,當該官員,從重推考,該掌守僕,令攸司査出科罪,何如?傳曰,允。
朴熙晉,以備邊司言啓曰,卽見勅使牌文中,通官加數出來,跟隨人至於七十五名之多,此是無前之事。勅使差備譯官,例於遠接使下去時,同爲下直矣。今番則先爲罔夜下送,趁勅使未到灣前,依約條毋得踰越之意,反覆爭難,俾不至踰濫之患宜當,以此分付該院,使之趁今午前,先爲下直,罔夜馳往之意,嚴飭,何如?傳曰,允。
又啓曰,勅使牌文,來到越江,不遠西路未赴任守令,除署經,令該曹給馬,當日內發送,京畿守令,亦爲催促,一兩日內赴任事,分付,何如?傳曰,允。
吏曹口傳政事,以金錫順爲積城縣監,田始元爲郭山郡守,李光佐爲兼同義禁。
朴熙晉,以刑曹言啓曰,賊人李尙起等處斬事,允下之後,以連日齋戒,趁不得擧行矣。今當行刑,而疏決相値,待無故日擧行之意,敢啓。傳曰,知道。
南就明啓曰,鞫廳,今方開坐,而該房承旨黃爾章,來詣闕外,陳章退去,左副承旨趙景命,同副承旨朴熙晉,纔已出牌,而未及入來,廳中只有臣就明及右承旨臣金致龍,今日鞫坐,何承旨進去乎?敢稟。傳曰,左承旨進去。
以右副承旨黃爾章再招不進,罷職傳旨,傳于金致龍曰,推考傳旨捧入。
朴熙晉啓曰,問事郞廳,以鞫廳大臣意啓曰,臣於疏決罷後,直到鞫廳,欲爲開坐,而因承旨之不備,半日等待,推案尙未啓下,事之寒心,莫甚於此。該房承旨,從重推考,卽爲牌招,趁今日開坐,何如?傳曰,允。
南就明啓曰,小臣鞫廳坐起進去下直。傳曰,知道。
朴熙晉,以御營廳言啓曰,本廳來七八月兩朔應立左部中司屬全羅左道五哨軍兵,六月二十五日京中逢點,七月初一日,與左司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳屬海西十番別馬隊五十六名,標下軍一名,已爲逢點整齊矣。來五月初一日,與東營入直九番別馬隊替代後,舊軍放送之意,敢啓。傳曰,知道。
又以御營廳言啓曰,本廳來七八月當十二番·十三番海西別馬隊逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳屬左部左司慶尙右道五哨軍兵六百七十名,已爲逢點整齊矣。來五月初一日,與前司軍兵替代後,舊軍放送之意,敢啓。傳曰,知道。
又以禁衛營言啓曰,十二番後部中司屬慶尙道五哨軍兵六百五十二名,十番海西別驍騎五十六名,步軍標下一名,已爲點閱整齊,來五月初一日,與內外各處入直將官馬步軍兵,依例替代後,舊軍放送之意,敢啓。傳曰,知道。
金致龍,以兵曹言啓曰,勅使時館所立待馬,例以三南驛馬,輪回立待矣。今番勅使時,則以全羅道初面驛馬限六匹,來五月十五日京中逢點之意,本道監司處,發馬知委,何如?傳曰,允。
又以兵曹言啓曰,今四月二十七日仰役奴忠巾稱名人,自曜金門入來,差備門外擊錚,極爲駭愕,令攸司囚禁治罪。同門守門將林蕃,常時不能禁斷雜人,以致闌入,亦難免其責,推考,何如?傳曰,允。
又以弘文館言啓曰,修撰尹淳,前後撕捱,只以丙申改錄時見拔爲嫌,而今已復錄,則更無可引之嫌,卽爲牌招察任,何如?傳曰,允。
又以迎接都監言啓曰,本都監郞廳尹鳳輝,身病甚重,不得行公,其代刑曹正郞柳鳳逸差下,使之察任,何如?傳曰,允。
又以迎接都監言啓曰,臣等今日與郞廳,會同開坐於南別宮,而啓下郞廳八員外,不足郞廳六員,依例加出,別單書入之意,敢啓。傳曰,知道。
又以吏曹言啓曰,新除授郭山郡守田始元呈狀內,老父今年恰滿七十,家鄕之於郭山,相距千有餘里,揆以法例,在所當遞,斯速入啓處置云。其親年旣七十,則遠地守令,特許勿赴,旣有定式,郭山郡守田始元,今姑改差,客使入境迫近,其代口傳差出,何如?傳曰,允。
又以兵曹言啓曰,卽接義州府尹李明彦狀啓,則今此出來勅使,來五月初四五日間,當爲渡江云。平安道補把咸鏡道驛馬四十匹,黃海道補把江原道驛馬二十匹,依前例罔夜入送之意,兩道監司處,發馬知委,何如?傳曰,允。
又啓曰,觀象監官員,以領事提調意啓曰,命課學兼敎授申震說有頉,代士人南鶴聲,術業頗精,兼敎授差下,使之付軍職冠帶常仕,何如?傳曰,允。
答行都承旨金始煥疏曰,省疏具悉。卿無所嫌,勿辭察職。原疏見下
答黃海監司李眞望疏曰,省疏具悉。卿其勿辭,往欽惟休。原疏見下
金致龍,以義禁府言啓曰,尙州三省罪人拿來次,發遣本府都事矣。卽見都事趙星壽所報,則罪人二名中一名,行到竹山府,有病救療次,出置閭家,經夜逃躱,多般搜捕,尙未捕得云。莫重罪人,中路見失,出於防守不謹之致,事之可駭,莫此爲甚。都事趙星壽,待其復命,拿問定罪,何如?傳曰,允。
又以義禁府言啓曰,尙州三省罪人拿來時,到竹山府見失之故,因本道監司狀啓,該邑府使罪狀,令攸司稟處事,命下矣。竹山府使鄭道元,拿問定罪,何如?傳曰,允。
又啓曰,修撰尹淳牌招事,命下矣,今已夜深,待明朝出牌之意,敢啓。傳曰,知道。
行都承旨金始煥疏曰,伏以臣,頃蒙恩暇,往省先壠,久廢展掃之餘,少伸霜露之感,深仰體下之仁,無間幽明。方謀豎石之役,未及始事,而猝聞國有逆變,急書上聞,驚心痛骨,不敢晷刻暫淹,蒼黃發程,罔夜入城,而數次墜馬,彌日牽痛,扶曳詣闕,黽勉肅命者,蓋爲鞫獄方張,義難言病之致,定無仍因盤礴,耐久驅策之望,而且於日昨重臣之筵奏,情勢尤有所難安者,臣之因一稟啓,困人唇舌,其亦支離矣。初頭委折,已登天聽,末後是非,自有公議,今於事往之後,隨斥隨辯,非但太涉疲勞,亦不欲說往說來,以益紛鬧於治逆方張之日,而第其追咎之言,久而未已,則亦何可默然隨行,不思所以自靖乎?當此慈候未寧,藥院起居之時,身帶保護之任,亦不得進參於今日問安之列,其闕禮廢職之罪,尤萬萬難逭矣。席藁私次,玆敢露章仰籲,伏乞聖慈,亟遞臣職,以謝人言,仍治臣罪,以安私分,不勝萬幸。臣無任屛營祈懇之至,謹昧死以聞。批答見上
黃海監司李眞望疏曰,伏以臣之無似,獲蒙兩朝洪造,驟躋華秩,心常愧懼,若隕淵谷,不意玆者,海臬新除,又出人望之外,臣聞命驚惶,不省攸處。竊念臣資性疎迂,才具魯莽,至於剸劇理煩,尤非可堪,前後忝莅州縣,亦已累矣,而治效蔑聞,疵政尙多,況今擢之重藩,畀以一方廉按之責,則四方聽聞,想已驚怪,尙敢望承流宣化,無負委寄之降耶?且本道昨年荒歉孔慘,賑事方張,而目今旱乾至此,又判大無,當此之時,雖使才能茂著者當之,猶且澟澟,豈令如臣拙劣,遽爾冒當,終至於僨事病民乎?百爾思量,實無堪承之望,玆不得不仰暴微悃,伏乞聖明,諒才分之難堪,念藩維之至重,亟命鐫改,以幸公私,千萬幸甚。臣無任祈懇屛營之至,謹昧死以聞。批答見上
康熙六十一年壬寅四月二十七日辛巳巳時,上御時敏堂,領議政趙泰耉,右議政崔錫恒,刑曹判書朴泰恒,刑曹參判李森,執義徐命遇,司諫李濟,校理沈珙,以疏決入侍,同副承旨朴熙晉,假注書金東俊,記事官趙顯命,記事官宋寅明,同爲入侍。泰耉曰,夜來,聖體若何?上曰,無事。泰耉曰,疏決文案,持入矣,招刑官讀之可矣。泰恒以黃海道定配罪案入,先讀徒年秩,讀康翎金英弼毆打妻母·妻兄·三寸叔母罪曰,此罪何止杖六十徒一年乎?泰耉曰,當初罪狀,則未知,而以文案見之,罪重律輕,似當仍之。錫恒曰,律亦太輕,不久當見釋矣。泰恒曰,仍乎?上曰,唯。泰恒,讀金重夏語侵營門罪,錫恒曰,此則輕矣,但四月發配,發配未久,未知如何?泰耉曰,語侵,未知何如,而如彼輕罪,無論已到配與否,皆當釋之,何可不釋乎?泰恒曰,放乎?上曰,唯。泰恒,讀新溪金弘禧,與叔父爭財罪,錫恒曰,此人,與金英弼一也。泰恒曰,仍之可矣。上曰,唯。泰恒,讀朴信龍谷山朴善奉殺獄隨從減死罪,泰耉則,此則以殺人故被罪矣。法文,看所被捉殺之者,亦不償命,此則交奸其妻而逃,本夫與洞內人,知其去處而殺之,此雖與作奸時被殺者有異,然所謂看所被捉不償命者,交奸分明故也。此人則是隨從也,宜放之矣。錫恒曰,貴先,尤罪重矣。命遇曰,此無異於看所被捉矣。泰耉曰,看所被捉而不償命者,以作奸分明故也。泰恒曰,此則隨從,異於本夫矣。泰耉曰,此亦放之乎?森曰,二人竝放乎?上曰,唯。泰恒,讀朴致默武斷鄕曲隨從罪,錫恒曰,此則小臣知之,此上年事也。淸州鄕中人,以官吏用奸於還穀之故,請其得用,而吏不給之,吏輩以此,先告以打破官庫盜取倉穀,誣告而殺之矣。此非留難之事也。此則放之似好,昨日已放李後近,此無異矣。泰耉曰,金城倉,遠於官府,監色用奸,凶年民不得糶,故聞監色,載去倉穀,奪見文書,而欲分食還上於洞人,故監色往告云,此在渠之道理,謂之不宜關涉於官吏事則可矣。積憤於不得糶而爲之風習則過甚,而本情則不至甚可惡,參酌放送,何如?上曰,唯。泰恒,讀裵後漢·裵後績,長淵金兌鳴·金兌雄各所掛單罪,錫恒曰,昨已有所達矣,而科場用情則輕矣,此則欲用情也,非直用情也。疏決之時,蒙放者不多,此類則停擧而放送,則法可行而人可懲矣。昨日文書中,如此類甚多,如此處皆不放,則非疏釋意也。泰耉曰,此非將用奸也,是直用奸也。各所掛單,兩所觀科之意也。然,本罪,徒年也。當此憫旱疏決之時,豈不放如此罪乎?第全釋則無端矣,昨日則以仍置爲請矣。此等罪犯,停擧而放之,何如?以兩式年爲例,或限五年,或限六年,停擧而放之爲好矣。昨日所達文書中,此等罪犯,亦一體依此例爲之,何如?泰恒曰,大臣之意如此,依此爲之乎?上曰,唯。泰耉曰,昨日文案中,此等罪犯,亦一體施行乎?上曰,唯。泰恒,讀遂安黃日正毆打其兄罪,泰耉曰,似醉失矣。錫恒曰,此罪不可放也。泰恒曰,庚子到配年限,幾滿矣。泰耉曰,限滿後放之,何如?上曰,唯。泰恒,讀海州李宇章私亂杖火刑他人罪,泰耉曰,私火刑之罪重矣。錫恒曰,重矣,似仍。上曰,仍。泰恒,讀金川李萬大橫侵他人爲奴罪,錫恒曰,此非壓良矣。泰耉曰,吳世光,良人也。旣稱外衿,則此壓良之罪也。仍之可矣。上曰,唯。泰恒,讀瑞興崔震元其婢謀殺其夫,知情莊匿罪,泰耉·錫恒曰,此異於殺獄,只是不告似輕矣,放之乎?上曰,唯。泰恒,讀載寧官奴俊先,受賂放出犯越罪人罪,泰耉曰,此則不告犯越,不可容貸,仍之,何如?上曰,唯。泰恒,讀信川高泰實誣罔擊錚罪,泰耉曰,謀占宮庄及擊錚罪,未知何如,而似輕,自上特命放送,則有光聖德矣。上曰,唯。泰恒,讀兎山金有恒斫禁松罪,泰耉曰,此亦有同禁山,仍之,何如?船材雖云漸稀,而犯罪則可惡,當仍之矣。錫恒曰,此則異於禁山差輕矣,放之,何如?泰耉曰,此則差輕,當此憫旱疏釋之時,放之無妨。上曰,唯。森曰,昨日文書中,此等罪人,亦放之乎?泰耉曰,昨日文書中罪人則異矣。泰恒曰,昨日則執法之意重故,見放者少,今日則見放者多。昨日文書中罪同律異者,一體放送,何如?上曰,唯。泰恒,讀黃州姜厚濱武科保擧僞着名罪,泰耉曰,保擧着名,比之元犯尤輕,放之,何如?熙晉曰,放乎?上曰,唯。泰恒,讀金尙德强奸未成罪,泰耉曰,本罪不輕,纔已減等,仍之,何如?上曰,仍。泰恒讀甕津李光采非理代訟謀陷土主罪,錫恒曰,此亦纔配,仍之,何如?上曰,仍。泰恒,讀長淵梁致萬僞造文書非理好訟罪曰,四月纔配矣。泰耉曰,此亦似當仍矣。上曰,唯。泰恒,讀平山張世興刀割僧耳罪,錫恒曰,無狀矣。雖偸摘木花,何可割人耳乎?徒二年輕矣。泰耉曰,俗談曰,殺僧不爲殺人,又曰,惡僧攢耳,此人必聞此言而割耳矣。雖是僧徒,割生人之耳,極爲可惡,其罪重矣。來年限滿則當放,姑當仍之矣。熙晉曰,仍之乎?上曰,唯。泰恒,讀韓厚良·趙相弼各所掛單罪曰,依前定律,限六年停擧放送矣。持充軍秩以進,讀黃州約正柳東英,導位金右明,有司沈壽元災傷差錯罪,泰耉曰,災傷事目至重,故如是矣。敬差官之罷黜守令,不必逐庫而驗考也。只觀其倅之治不治,而用法而已。於其倅之不治處,而踏驗執頉,則雖其不知之監色,未免充軍,而此則曖昧矣。若遇如此憫旱時,則放送似好。且法文曰,遇赦則放,法文如此矣。錫恒曰,此罪似輕,此時放之似好。泰恒曰,放乎?上曰,唯。泰耉曰,昨日文書中災傷差錯罪,皆以爲罪重而仍之矣。此旣放之,則昨日文案中災傷罪人,一體放之乎?又曰,改書此等罪人,而改書放字入啓,何如?上曰,唯。泰恒,持流三千里秩以進,讀延安金哲元打妻母殺獄罪,泰耉曰,打其妻母,仍之,何如?錫恒曰,殺獄至重,仍之,何如?泰恒曰,仍之之意,敢達。上曰,唯。泰恒,讀白川柳漢春國喪內,詐稱侍女抄擇,脅奪良家女罪,泰耉曰,國喪內娶妻,固無狀詐,稱侍女抄擇,尤無狀,仍之,何如?上曰,唯。泰恒,讀瑞興李遠明致其父縊死罪,錫恒曰,此乃綱常大變,何可使之生存乎?泰耉曰,此則人理極處也。厥父自縊致死,未知其間,有何情犯,而其父因渠事而自縊,此豈可論之罪乎?錫恒曰,非但仍也,此則更加究覈可矣。泰耉曰,以無明白可訂,故處之如此耶。熙晉曰,仍之之意,敢達。上曰,唯。泰恒,讀甕津金旕山欲殺四寸罪,泰耉曰,當仍。上曰,唯。泰恒,讀長連崔日萬登山唱辱謀陷土主罪曰,罪則可惡,而土主若無狀,則民情怨望,此亦無怪。錫恒曰,雖難全釋,減等可矣。上曰,唯。泰耉曰,民習可惡,而此亦守令不能自盡其道之罪也。濟曰,此亦百姓,冤悶而如此也。泰耉曰,情犯則有間隔矣。泰恒,讀平山南宮淳壓良爲賤罪曰,仍乎?上曰,唯。泰耉,讀長淵尹衡哲豐川房遇星壓良爲賤罪,熙晉曰,依前一體仍乎?上曰,唯。泰恒,持減死秩以進,讀長淵私奴屎偸竊倭館物罪,泰耉曰,仍之,何如?錫恒曰,罪重矣。泰恒曰,他國行盜之罪重矣。熙晉曰,仍乎?上曰,唯。泰恒,讀白翎金益老放砲恐動官長罪,錫恒曰,此則當嚴治矣。泰耉曰,守令不能善治,故以致如此,而此則罪重矣。泰恒曰,仍乎?上曰,唯。泰恒,讀豐川私奴自必殺妻罪,錫恒曰,殺妻而不死,當仍矣。上曰,唯。泰恒,讀康翎朴貴先捕殺其妻及間夫罪,泰耉曰,雖云正犯,罪不至可惡。錫恒曰,其罪豈不可惡乎?森曰,纔發配矣。泰恒曰,仍乎?上曰,唯。泰恒,持未至配所秩以進,讀長連韓壽彬陳告誣告他奴婢罪,泰耉曰,纔配,仍之,何如?上曰,唯。森,以咸鏡道定配文書進,先讀徒年秩,讀安邊辛翊燁以其母被殺樣誣告他人罪,錫恒曰,今幾年矣?森曰,六年矣。泰耉曰,憑藉其母之死,而以被殺樣誣人矣。森曰,來年當放,仍之乎?上曰,唯。森,讀孫足山以其子被殺樣誣告他人罪,森曰,與前罪一也,一體仍乎?上曰,唯。森,讀朴秀發殺獄減死罪,森曰,四月減等,仍乎?錫恒曰,纔減等,仍之可矣。上曰,唯。森,讀茂山李振夏,夜掠人財産及人物罪,錫恒曰,此無異於明火矣。泰耉曰,本文案,雖未知,而纔已減等,仍之可矣。上曰,唯。森,讀金述男殺人越獄罪,錫恒曰,此豈可生乎?森曰,纔減等,仍乎?泰耉曰,越獄罪重,此非以本罪,而究竟也,以越獄罪報本營,而以監營,分付定配矣。本罪則未及究竟,而但以越獄罪也,似仍矣。上曰,唯。森,讀尹唜立定平徐得先庇護賊徒罪,泰耉曰,此乃盜賊接主人,與盜賊同矣。森曰,此乃窩主,仍乎?上曰,唯。森,讀高原金自汘謀陷土主罪,泰耉曰,營門呈狀如此,而主倅以此枚報矣。森曰,此異於登山叱辱矣。熙晉曰,本文案,雖未知,而似不重矣。命遇曰,流三千里本律,似重矣。泰耉曰,主倅以誣陷,枚報於監司,處置如此矣,放之似好。森曰,放乎?上曰,唯。森,讀姜後昌刀改官題辭罪,泰耉曰,此則罪狀過甚,刀改官文書,仍之,何如?上曰,唯。森,讀全有碩·裵元弘誣毁官長罪,錫恒曰,此則輕,而四月纔配,不可放也。森曰,仍乎?上曰,唯。森,讀吉州奴夏丁割人耳罪,森曰,此亦一體,仍之可乎。上曰,唯。森,讀奉聖瑜僞造監營帖文罪,泰耉·錫恒曰,刑曹纔已回啓而發配矣,仍之,何如?上曰,唯。森,讀富寧宮奴彦業勒把驛馬作弊罪,錫恒曰,以濫騎罪,纔已到配,仍之,何如?泰耉曰,纔已減等,一體仍之,何如?森曰,仍乎?上曰,唯。森,讀李時太受僞造牌子使喚罪,森曰,此則異於僞造牌子人矣。錫恒曰,此是隨從,隨從輕矣,放之無妨。熙晉曰,異於自己僞造,乃隨從矣。森曰,放之乎?上曰,唯。森,讀明川金友益壓良爲賤罪。錫恒曰,此亦重矣,仍之,何如?上曰,唯。森,讀金夢弼鍾城府金二哲殺獄干連罪。錫恒曰,此孝女朴文娘事也。朴就徽,以朴慶餘之孽族,被捉見殺,而埋置之,彼則曰殺之,此則發明,而御史搜得則果見殺矣。然此人不指告屍處而已,亦不同殺,就徽則此罪固輕,似減等矣。森曰,纔已減等矣。泰耉曰,殺就徽埋置時同往矣。錫恒曰,纔減等,仍之爲好矣。上曰,唯。森,讀鍾城李世玖謀陷土主罪,森曰,纔配,仍乎?泰耉曰,此則流三千里也。森曰,此前同罪之人,皆見放矣。泰耉曰,此亦一體,放之,何如?上曰,唯。森,讀慶興崔斗斌,以虎死樣物故,隱匿內奴婢罪。泰耉曰,下吏受價而如此,此不可放矣,仍之。上曰,唯。森,讀崔太起不告賊人罪。森曰,此亦窩主,盜賊主人也。錫恒曰,纔減等,仍之,何如?上曰,唯。森,讀金萬連陷斥官長罪。錫恒曰,纔配,豈可放也。仍之,如何?泰耉曰,又有非理好訟之罪矣,仍之,何如?上曰,唯。森,讀慶源吳平國僞造官牌罪。泰耉曰,本罪則不可知矣。錫恒曰,纔配矣。熙晉曰,仍乎?上曰,唯。森,讀奴厚男叛主變名惹報訟端罪。錫恒曰,此則不至大段,而纔減等,仍之,何如?泰耉曰,罪狀可惡,仍之爲好。上曰,唯。森,讀洪原申儀渭行賂臺官,誣陷土主罪。錫恒曰,此則絶痛矣,仍之。上曰,唯。森,讀三水李錫範殺獄減等罪。錫恒曰,纔減等,無可論矣。泰耉曰,纔減等,仍之,何如?森曰,仍乎?上曰,唯。森,持遠地定配秩以進,讀明川吳再賢困辱官長罪。錫恒曰,此罪狀則臣亦知之,此律亦輕,仍之可乎?上曰,唯。森,讀洪原兪宅臺,與李喜之,作儻聚貨陰謀罪。泰耉·錫恒曰,此輩同黨,昨已勿爲擧論,一體仍之,何如?上曰,唯。森讀端川趙洽,會寧李正植,甲山李秀節,慶源安龜瑞收聚銀貨,陰圖凶謀罪曰,此亦一樣,或有方就拿者,一體勿爲擧論,何如?上曰,唯。珙曰,就拿者勿擧論,可也。宅基·秀節·龜瑞,以仍書之乎?上曰,唯。森,持流三千里秩以進,讀富寧金己成誣嫂奸僞罪。錫恒曰,此罪當殺矣。森曰,仍乎?上曰,唯。森,讀三水吳必儀驅逐迎壻家新郞,强奪未成人處子罪。錫恒曰,此類當別樣抑制,以正風俗好矣。泰耉曰,仍乎?上曰,唯。森,讀禹聖度非理好訟罪。泰耉曰,此則當減等。錫恒曰,纔配矣。森曰,不大段矣。泰耉曰,不大段,減等可矣。森曰,大臣意如此,減等乎?減等則徒三年矣。上曰,唯。森,讀永興李得立越送潛商罪。錫恒曰,罪名甚重,若壞此大防,則法禁不立矣。森曰,仍乎?上曰,唯。森,讀端川金暹女壻淫奸誣告罪,曰仍乎?上曰,唯。森,讀院奴福世盜出位板罪。泰耉曰,情狀過甚,仍之。上曰,唯。森,讀北靑奴厚立殺人同謀罪。泰耉曰,此則當死,此乃助功,而以寬典流三千里,當仍矣。上曰,唯。森,讀慶興鄭碧澄割取兒童下物罪。泰耉曰,無狀,當仍之。上曰,唯。森,持減死秩以進,讀三水婢烈禮,甲山淑禮殺獄干犯罪。錫恒曰,臣待罪畿伯時,詳知此事矣。李行開之妹,爲河家之妻,其妻猝死,皮膚墮落,胸部色黑,分明毒死,捉致淑禮問之,則逃走矣。李行開捉問,則不能發明,此不可輕治矣,仍之,何如?上曰,唯。森,讀茂山私奴士淡擅開官庫奪還穀罪。錫恒曰,臣聞此漢,負租而來矣。李哥兩班,欲爲持來分食次,一石持來,欲各分一斗,士淡因兩班之令而斗量,斗量之罪,元非大段,而以隨從定配茂山,至冤也。此比李後近尤冤矣。濟曰,被死李哥之千萬曖昧,一道所知也。森曰,大臣之言如此,放乎?上曰,唯。森,讀北靑金㐏味犯越罪,森曰,仍乎?上曰,唯。森,持未至配所秩以進,讀高原趙福亨·金智正·吳萬珍災傷差錯罪。泰耉·錫恒曰,依例一體放之可矣。上曰,唯。森,讀洪原良女朱召史非理起訟罪。錫恒曰,纔配,仍之,何如?泰耉曰,罪名則未知,而女人之罪,至於流三千里,情狀似奸慝,仍之矣。上曰,唯。森,以江原道文案進,先讀徒年秩,讀金城韓復良各所掛單罪曰,一體放送,讀歙谷羅尙采脅奪他畓罪。泰耉曰,此罪可徒年,而纔配,仍之,何如?上曰,唯。森,讀伊川朴世儉僞着官押,侵漁村氓罪。泰耉曰,此亦似仍之矣。上曰,唯。森,讀寧越朴致復武斷鄕曲罪。熙晉曰,此則放乎?上曰,唯。森,讀金化姜泰碩捧錢於藥工,中間偸食罪。錫恒曰,不大段矣。泰耉曰,不大段,定配已六七月矣。森曰,放乎?上曰,唯。森,讀楊口金楊柱身爲鎖匠,賊人見失罪。錫恒曰,此罪當死,豈可輕論?泰耉曰,當初似無情矣。錫恒曰,非無情也。熙晉曰,仍之乎?上曰,唯。森,讀通川朴師呂毆打師長妻罪。錫恒曰,婦女,豈可打乎?況師長之妻乎?森曰,仍乎?上曰,唯。森,持不限年秩以進,讀高城李德近罪。錫恒曰,此乃淸州事也。泰耉曰,凶年閉糶,以致如此,當初勘律太重,今已送配七月矣,放之無妨。森曰,大臣所達如此,放乎?上曰,唯。森,持流三十里秩以進,讀江陵庾承績刀擦上言名字罪。泰耉·錫恒曰,刀擦上言名字罪重,仍之可矣。上曰,唯。森,讀金禹器知賊情不告罪。泰耉曰,此亦賊窩主也,仍之可矣。上曰,唯。森,讀勢宗劫奸寡女罪。錫恒曰,此則無狀矣。泰耉曰,雖云劫奸,而旣是寡女則恐或和奸也。然當仍之矣。上曰,唯。森,讀蔚珍金克明印後加書,捧賂構陷官長罪。錫恒曰,此累件罪也。泰耉曰,此不可議,仍之,何如?森曰,此平安道冒錄校生事也。熙晉曰,仍之乎?上曰,唯。森,讀平海李玄達厚賂權門,誣陷大臣罪。泰耉曰,罪名重大,仍之可矣。上曰,唯。森,持減死秩以進,讀平海崔永必衝火人家,毆打庶母減死罪。錫恒曰,當死而生矣。森曰,此亦仍乎?上曰,唯。森,讀洪廷元絞殺妻罪。錫恒曰,此死罪也。森曰,仍乎?上曰,唯。森,讀蔚珍李萬世不報淸人雇價罪。泰耉曰,此罪重大矣。森曰,仍乎?上曰,唯。森,讀鐵原崔先奉印僞造減死罪。錫恒曰,此亦印信罪人也。豈可擧論?泰耉曰,當仍。上曰,唯。森曰,昨日所達谷城縣萬福,稱以相位宅奴子,闌入國草場罪。減等事定奪矣。考之律文,則徒三年之罪,更無減等,減等則放送而已,敢達。泰恒曰,然矣。森曰,流有五等矣。泰耉曰,其罪則刈草國場矣,此必是馬場,或場內取柴取草,而以其僞稱大臣宅奴子,故謂其情狀可惡,而勘罪矣。然此非至重之罪,當此憂災憫旱之際,全釋似好,昨日減等,故刑官更達,全釋似好。錫恒曰,初律徒三年,徒三年之外,更無減等矣。森曰,大臣所達如此,放乎?上曰,唯。森曰,擧子各所掛單定配者,災傷差錯定配者,退出之後,依今日所定奪而勘律,改付標以入乎?上曰,唯。錫恒曰,尹就商待命事,昨已有所達,而不能詳達,此非待命之事也。其姪尹慤,入於賊招,而虛實姑未可知,以其身爲禁府堂上之故,以此待罪,而此非可待罪之事矣。熙晉曰,勿待罪事,已分付矣。錫恒曰,分付已出乎。命遇進讀兩司合啓,請圍籬安置罪人健命·泰采,竝命按律處斷。措語見上無加減上曰,勿煩。命遇所啓,請前慶尙監司洪禹傳,削去仕版。上曰,勿煩。命遇所啓,請沈榗·李尙·李宇恒,竝令鞫廳,拿鞫嚴刑得情。措語見上無加減上曰,勿煩。命遇所啓,請尹廷舟遠地定配。措語見上無加減上曰,勿煩。命遇所啓,會寧府使柳貞章,順川郡守禹洪龜,載寧郡守禹洪采,安岳郡守崔鎭樞,俱以凶黨之私人,竝居膏腴之郡,受其指揮,有同奴隷,貪饕無厭,掊克及民,輦輸絡繹,怨謗載路,不可一日仍置,以貽生民之害。請會寧府使柳貞章,順川郡守禹洪龜,載寧郡守禹洪采,安岳郡守崔鎭樞,竝削去仕版。上曰,勿煩。濟所啓,請前後合啓發論臺官遠竄,連啓隨參諸人,削奪官爵。措語見上無加減濟曰,此則至今靳從,何也?上年宋成明·柳重茂上疏,其時臺官論啓,而罪之矣,改紀後臺臣請罪。其時發論之臺官,卽爲允從,此猶罪之,而誣陷大臣之臺臣,則不爲允從,不但用法輕重之倒置,其於待大臣之道何如也?此必聽從然後,群情咸服矣。珙曰,處分輕重倒置,故臺啓至今不停矣。上曰,勿煩。濟所啓,請當該同知成均大司成,竝命遠竄。措語見上無加減上曰,勿煩。濟所啓,請寢朴致遠等三人放送之命,仍令該府,嚴覈勘斷。措語見上無加減上曰,勿煩。濟所啓,一自更化以後,失志怨國之徒,凶言悖說,無所不至,可勝痛哉?前典設別檢李輝千,本以凶魁餘黨,濫通仕籍,曾當差祭之日,敢以向國罔測之說,唱言於公會稠坐之中,其時本司提擧,聞極驚駭,欲爲草記,則輝千,百般哀乞,呈旬自處。噫,君臣之分,至嚴且截,而前冬處分,威斷赫然,則苟有北面殿下之心者,安敢以不忍聞,不敢道之說,肆然發口,略無顧忌若是哉?傳聞之說,雖不可準信,旣因此事,至於遞職,則其非孟浪,可知矣。當此嚴懲討之日,不可以已遞其職,而置而不論,請前別檢李輝千,拿致嚴覈定罪。上曰,依啓。濟所啓,今番三省罪人李玉江之中路逃躱,實前所未有之變也。竹山府使鄭道元,旣因本道監司狀聞罷黜,則當該押來都事,不能檢飭之罪,亦不可置而不論,請拿問定罪。上曰,依啓。濟所啓,新除授正言鄭壽期,時在京畿積城縣任所,請斯速乘馹上來事,下諭。上曰,依啓。珙曰,玉堂苟簡,近來無無故之人,上下番不能備員,十二月以後,無備員之日矣。卽今本館錄去月爲之,而都堂錄未及爲之,故輪直苟簡矣。都堂錄則欲速行,而其中本館錄所入之六人,乃入於丙申錄之人,而其時都堂錄,大提學不參,提學獨參,故錄中人,以此引嫌上疏,其時,卽大提學引入之時也。以大提學引入,而提學獨參,故謂之非規例,而其時改錄,改錄之時,拔出本館錄中十人而削之矣。其人,皆望實可合之人,故次第檢擧,十人中之人,次第皆參,而餘者六七人矣。今番本館錄,其人,皆入都堂錄,可以自然得參,而其中六人則在世,可入於都堂錄矣。嚴慶遂則入玉堂輪直之後,拔去於改錄時,而其後身死,生者有復參之望矣,死者已拜之官,無端見削,復錄無日,豈不悲哉?當初改錄,非以其人之不合而拔去也,以提學不參,爲違格而拔之也。提學獨參,而爲都堂錄者,考諸謄錄,亦非一二也。己巳閏三月及癸未十月,丙戌九月,戊子十一月,提學皆獨參,而爲都堂錄,豈可因此而削錄乎?新入或復錄間,此係朝家不大段之變通,其餘七人,依前復錄事,下詢于大臣而處之,何如?錫恒曰,小臣則丙申年都堂錄時參坐人也。今何可干預乎?泰耉曰,其時削錄,非謂錄中人之不合也。以提學獨參之非舊規,而有削錄之命矣。然以玉堂故事觀之,無大提學而爲都堂錄者,亦非一二也。其時有大提學與否,因何事難安不參之端,則有未可知,而至於玉堂故事,則只書圈錄時官員矣。大抵其時此擧,非謂錄中諸人之不合也。右相則卽其時吏曹判書,故引嫌不言矣,然其時削錄,物議皆以爲不當,卽今講官所達如此,此則依舊錄施行,似好矣。珙曰,然則依舊錄施行乎?上曰,唯。出擧條熙晉曰,黃海監司李眞望,除拜多日,勅行迫近,昨日承旨以牌招事,仰達矣。今日承牌,到闕門外,而以未承疏批,晏然赴任爲未安,仍爲違牌而退去。下直日子如是遷延,當此勅行,監司擧行之事亦多,而一向違牌,或速下疏批,或更爲牌招事,分付然後,可以擧行矣。泰耉曰,勅牌,故守令亦有催促下送之例,監司則尤急矣,使之速發,何如?錫恒曰,下批則必速往矣。泰耉曰,速下批則可往矣。上曰,依爲之。熙晉曰,都承旨金始煥,黽勉陪從於社壇,而以疏批未下,有難晏然,還宮後不爲仕進,卽今院中多事,而拘於廳規,不敢請牌,速下疏批,使之速行公好矣,敢達。上曰,唯。諸臣以次退出。
上在昌慶宮。停常參·經筵。
巳時午時,日暈。
下直,交河縣監權聖徵,金化縣令洪重聖,積城縣監金錫順,郭山郡守尹以莘。
朴熙晉,以都摠府言啓曰,今日入直內三廳武兼禁軍及軍兵等,當爲中日習射,而祈雨祭齋戒相値,不得爲之意,敢啓。傳曰,知道。
金致龍啓曰,右副承旨黃爾章,昨旣有只推之命,而今日病不仕進,莫重鞫坐,連以代房進去,殊甚未安,卽爲牌招察任,何如?傳曰,允。
以左副承旨趙景命再招不進,罷職傳旨,傳于金致龍曰,推考傳旨捧入。
金致龍啓曰,此時畿邑守令,一日爲急,而積城縣監金錫順,以未署經,不能辭朝云,除署經卽爲發送,何如?傳曰,允。
吏曹口傳政事,以尹以莘爲郭山郡守。
以備忘記,傳于金致龍曰,史官一員待命,騎馬三匹立之。
金致龍啓曰,左副承旨趙景命,旣有只推之命,牌招察任,何如?傳曰,允。
又啓曰,明日議號及配享臣抄啓時,館閣堂上,當爲進參,而藝文提學姜鋧,弘文提學金一鏡,俱以疏批未下,尙不肅謝,期日已迫,恐有臨時窘急之患,玆以惶恐,敢稟。傳曰,卽爲牌招。
又啓曰,問事郞廳,以鞫廳大臣意啓曰,鞫獄事體,至嚴且重,禁府堂上,不可不備員,知義禁李光佐,昨日違牌,今日又不出肅,事甚未安。卽爲牌招,以爲備員參鞫之地,何如?傳曰,允。
又以禮曹言啓曰,取考謄錄,則冊封受冊翌日,京外進箋陳賀頒敎矣。迎勅翌日,頒敎陳賀等事,今亦依前例磨鍊,而方在國恤三年之內,親臨一節,何以爲之乎?敢稟。傳曰,權停例。
以修撰尹淳牌不進罷職傳旨,傳于金致龍曰,推考傳旨捧入。
金致龍啓曰,卽者議政府錄事來言,領議政趙泰耉,身病猝重,胸膈痞塞,昏昏不省云,係是大臣病患,敢啓。傳曰,遣御醫看病。
趙景命,以義禁府言啓曰,謀逆正刑罪人麟重,應爲緣坐之類,今始査出,而其子珀,旣已年滿,依律文緣坐,不待時處絞,其餘爲奴婢安置之類,則亦依法文,定配所單子書入之意,敢啓。傳曰,知道。
金致龍啓曰,因禮曹草記,今二十九日命招大臣時任·原任,政府館閣堂上·三司長官·六曹參判以上,會于賓廳,議定尊號徽號及配享人抄啓事,允下矣。大臣以下應參人員,待明朝竝爲牌招,何如?傳曰,允。
又啓曰,明日賓廳會議時,三司長官,依例命招事,纔已允下矣。大司諫李師尙,當爲命招,而大司憲鄭齊斗,副提學李明彦,俱在外不得出牌,次官當爲進參,執義徐命遇,校理沈珙,明朝一體牌招,何如?傳曰,允。
以備忘記,傳于金致龍曰,今玆之旱,亦孔之酷矣。彌月不雨,萬彙焦枯,言念至此,心如焚灼,更爲親禱于南壇,不卜日,三十日定行。
政院啓曰,臣等卽伏見備忘記,今三十日南壇親禱事,命下矣。此實出於聖上憫旱憂災,靡不用極之意,而第伏念社壇親祭,纔經一日,今又於郊坰十里之外,動駕經夜,玉體之傷損,實有其慮。況山壇,與城內有異,路傍閭舍,亦多不潔,觸冒風露,勞動往來,亦有乖於聖上謹愼之道,請加三思,亟寢山壇親祭之命,臣等職忝近密,不勝憂慮之忱,惶恐敢啓。答曰,親禱之命,出於憫旱之意,勿爲過慮。
金致龍啓曰,明日卽議諡定日,而大臣病勢如此,將不得進參云。旣無首相,則莫重典禮,不可率爾奉行,且與山壇親祭齋戒相値,姑待大臣差病後,改擇日設行,何如?傳曰,允。
又以禮曹言啓曰,南壇祈雨親祭事,命下矣。王世弟亞獻禮及祗迎祗送之禮,依例磨鍊乎?敢稟。傳曰,依爲之。
又以禮曹言啓曰,今此南郊祈雨親祭時,殿下服色,依今番社稷親祭時例,黑圓領袍·玉帶·黑靴子,陪香時亦用此服,百官則黑團領陪祭事,知委,何如?傳曰,允。
鞫廳啓曰,罪人趙聖復,加刑命下之後,爲慮徑斃,姑爲仍囚之意,曾已啓稟,而停刑已久,依前啓請加刑,何如?答曰,依啓。
鞫廳啓曰,罪人李器之,加刑四次,訊杖第一度,欲殺虎龍一款,雖已直招,半吐半呑,多有隱情,李三錫拿問後,稟處。墨世與春業面質時,互相推調,終未歸一,更與二英·勝業,一處面質,鶴孫所告喪人李直長所住家舍,卽李弘邁之家,而本無喪人直長,其言之虛罔可知,鶴孫,更加嚴刑。金壽天與河伯面質時,語多見屈,嚴刑得情,徐德修·金昌道·鄭宇寬,姑待李廷植拿來後更推。尹慤·金濟謙,今姑仍囚,以待結末。金民澤則李器之招內,陰嗾李弘述,欲殺虎龍事,旣已直招,以此發爲問目,民澤處更推,李三錫拿問,沈榗·李尙·李宇恒出銀委折,不可不嚴覈,竝拿問,大殿衣樹澣濯次知內人白烈伊,緊出於墨世·勝業等招,出付鞫廳,何如?答曰,依啓。白烈則出往其家矣。
金致龍,以禮曹言啓曰,曾前南郊祈雨親祭出還宮時,乘小輿,侍臣節次,竝爲減去,其他儀仗中可以節損者,令兵曹稟旨以處事,啓稟蒙允矣。今亦依此擧行乎?敢稟。傳曰,依爲之。
又以禮曹言啓曰,南郊祈雨親祭,以三十日設行事,命下矣。曾於南郊祈雨親祭時,上於二更初動駕出城,詣壇所仍爲行祭還宮,而無野次經宿之規矣。出宮時刻,今亦依此擧行,而祭官執事,二十九日質明,先詣祭所,與中使及近侍,依例竝爲私習,俾無失儀事,知委,何如?傳曰,允。
又以禮曹言啓曰,南郊祈雨親祭時,自上逮至諸享官,例有散·致齋之規,而今此南郊親祭,只隔二日,散齋則勢未及擧行。自今日,殿下別殿致齋,不弔喪問疾不聽樂,有司,不啓刑殺文書,唯啓享祀事,諸享官近侍之官應從升者,竝自今日,宿於本司,致齋一日,於享所陪祭百官侍衛之屬守衛壝門者,各於本司,淸齋一宿事,知委,何如?傳曰,允。
趙景命啓曰,問事郞廳,以鞫廳大臣意啓曰,罪人等刑推事啓下,而親祭齋戒相値,今姑停之,待後坐擧行之意,敢啓。傳曰,知道。
又以義禁府言啓曰,今此南壇擧動時,本府都事,當爲各差備隨駕,而無以備數,都事李義鎭不仕之代,以在京無故人,令該曹口傳差出,以爲分排之地,何如?傳曰,允。
金致龍啓曰,冊禮都監郞廳,以都提調意啓曰,王妃封冊時,禮當有玉冊敎命等文,而受冊時,具翟衣·大帶·珮玉·赤舄·赤襪·首飾簪等所御儀物矣。第伏念追冊之禮,與平時受冊有異,今此端懿王后追上冊禮時,翟衣以下所御儀物,似不當磨鍊,勿爲製造之意,敢啓。傳曰,知道。
又啓曰,今三十日南壇祈雨祭親行事,命下矣。大提學明日待開門命招,祭文依例製進之意,敢啓。傳曰,知道。
又以禮曹言啓曰,自上旣御步輦之後,則陪從諸臣,當有步從之節,而近年南郊親祭時,以小輿出宮,而陪從百官,以步從之難,依常時擧動時例,乘馬侍衛矣,今亦依此磨鍊乎?敢稟。傳曰,依爲之。
又以禮曹言啓曰,今此南郊祈雨親祭時,壇上修理修補事,別遣戶工曹郞廳及本曹郞廳,依例眼同看檢,而亦令繕工監,別定監役官,急速擧行事,分付,何如?傳曰,允。
黃爾章啓曰,聖上憫旱,躬親禱雨於南壇事,命下矣。領議政趙泰耉,方有重病,右議政崔錫恒,當爲終獻官,吏曹判書李肇,方以遠接使,奉命在外,吏曹參判金一鏡,當爲進幣瓚爵官及參鞫諸臣,亦當有差祭之員,今日仍在鞫坐,殊無淸齋將事之意,今姑停鞫,令於各其司齋宿,似合事宜,玆於密匣來納之時,惶恐敢稟。傳曰,依爲之。
答左參贊姜鋧疏曰,省疏具悉。卿勿過辭,從速行公。原疏見下
答吏曹參判金一鏡疏曰,省疏具悉。卿勿過讓,從速行公。原疏見下
左參贊兼藝文提學姜鋧疏曰,伏以臣,年迫八十,病纏膏肓,殘喘如縷,死亡無日,鍾漏之戒,豈忘須臾,而犬馬之誠,尙戀軒墀,宜退不退,祗今盤礡於朝班,已是羞恥之事,而千萬夢寐之外,藝苑新命,遽及於久枳名塗之餘,臣驚惶震駭,罔知攸措。顧念臣素以不才,盜竊文墨虛名,曾於二十年前,四忝提學之任,已試蔑效,適緣承乏,猥叨文衡,連章屢牘,苦辭力懇,迤及三載,僅得解免,而向時主文之人,拔去臣名於薦望之中,則便是沙汰,舊時文任,怳若前生。自是以後,專廢革硏,尤無意於文字之上,矧今兩耳俱聾,雙目漸瞀,軀殼雖存,神識昏耗,空空憒憒,作一沒字碑久矣。當此群彦茅茹,詞臣林立之時,儲望而未經者,寔多其人,何所取於滅裂鹵莾白首垂死之微臣,而曲加不敢當之誤恩耶?燭之武,所謂壯也,猶不如人,今老矣無能爲者,正指臣今日道也。人之駭笑,不但躄浮圖病顙駒之苟冒而已。肝鬲至懇,不得不瀝血哀籲於天地父母之前,臣罪萬死。且於前頭議號時,館閣堂上,例爲進參,而以臣情病,決難抗顔趨命,尤不可不急時變通。伏乞聖明,俯賜矜察,亟遞臣藝文提學之任,以重名器,以安微分,不勝萬幸,臣無任煎迫懇祝之至,謹昧死以聞。批答見上
吏曹參判兼弘文提學金一鏡疏曰,伏以臣,職務漸緊,踪地愈蹙,本職,旣無蹲仍之勢,諸兼,尙多冒濫之懼,寔宜畢瀝肝血,必冀解免,而國有大變,鞫獄方張,臣方待罪金吾,不敢顧恤,情勢黽勉,隨鞫廳諸臣之後,參坐按治,日昨筵席,獲近耿光,區區私悃,冒死仰瀆,伏想聖明,有以俯燭其萬一也。第臣誠有萬萬不敢安者,頃日之政,遽蒙館閣新除之命,曾不料聖世官人之道,何若是輕重無準,顚倒失則,而莫之念哉?夫所以量才授任於下,揣分承命于上,有可以當其職而辦其事,然後亦庶乎職事之不至頹隳,而機務之有所綜理也。噫,館閣之任,專掌詞命,苟非有草創潤色之美,煥猷華國之能,莫宜居之。念臣實地空疏,才品淺薄,尋常酬應,常患艱澁,藻繪末技,亦不能贍暢,早年周旋於場屋,浪竊虛聲,晩境廁跡於周行,不過碌碌,若夫詞翰之職,文學之任,不唯臣不敢自期,人未嘗以是責之於臣,今於衰遲皓首之年,猝然加之以千不似萬不稱之官銜,臣心愧恥,固無足論,其所以辱名器而損國體者,當如何哉?目今朝著淸明,俊彦林立,才學地望,允合是任之人,不爲不多,又何必以臣爲哉?嗚呼,九霄之騫,望之於鷦鷯,千里之騁,責之於駑駘,決知其不勝任也。臣以是,冒入淸禁,至登前席,不敢爲肅命之計,恭竢物議,意必有駁正之擧矣。側聽許久,尙今寂然,因循荏苒,曠日虛帶,已是臣惶縮靡安,不容頃刻苟冒者,而仰念仁敬·仁顯二聖后曁我大妃殿下議號卜日,期且不遠,而館閣堂上,例爲進參,玆誠不可不急時變通,回授可堪之人,俾卽行公,毋令國之大事,或致未及備員,漸就稽延之嘆。伏乞聖慈,亟賜照察,許遞臣兼帶提學之任,以安微分,以便國事,公私不勝萬幸。臣無任隕越煎灼祈懇之至,謹昧死以聞。批答見上
上在南郊山壇。停常參·經筵。
自巳時至申時,日暈。
下直,黃海監司李眞望。
金致龍啓曰,今日議號時應參人員,竝牌招,會于賓廳事,命下矣。旣已改擇日,不得出牌之意,敢啓。傳曰,知道。
南就明啓曰,今日持公事入侍日次,而山壇親祭齋戒相値,頉稟。傳曰,知道。
金致龍啓曰,小臣與左副承旨趙景命,南壇習儀進去下直。傳曰,知道。
黃爾章,以都摠府言啓曰,今此南郊親臨祈雨祭時,本府無故堂上,只有六員,寶劍四員,侍衛守宮及王世弟陪衛,無以推移,一員未差之代,令該曹卽爲口傳差出,何如?傳曰,允。
金致龍,以禮曹言啓曰,五禮儀,戒令停樂條,三年內惟大祀,卒哭後用樂,則中祀以下,國恤三年內,竝皆停樂矣。今此南郊,係是中祀,依禮文所載,用樂一節,不爲磨鍊之意,敢啓。傳曰,知道。
又以禮曹言啓曰,南郊祈雨親祭時儀註中,飮福一節,依今番社稷祈雨親祭時例,減去之意,敢啓。傳曰,知道。
趙景命,以兵曹言啓曰,曾前郊壇擧動,無守宮大將磨鍊之事,故今亦不敢越例磨鍊,而今番則差早動駕,還宮又稍遲,其間大內巡檢等事,不可不別樣申飭,分付入直兵曹都摠府,堂上各色宿衛將士,使之各別累次巡檢,嚴加申飭,何如?傳曰,允。
金致龍啓曰,大提學李光佐牌不進,推考傳旨,今方捧入,而祭文製進,一刻爲急,李光佐更爲牌招,何如?傳曰,允。
金始煥啓曰,左承旨南就明,遭服制,同副承旨朴熙晉,以身病俱不仕進,今此南壇擧動時承旨,不可不備員,竝卽牌招,何如?傳曰,允。
又啓曰,臣始煥,與藥房提調韓配夏,來詣請對之意,敢啓。傳曰,引見。
趙景命,以備邊司言啓曰,今此南壇擧動時將兵之臣,不可不扈駕,而訓鍊大將尹就商情勢難安,不敢行公云,日昨旣有勿待命之敎,則其在分義,不當一向退伏,卽爲牌招察任,何如?傳曰,允。
黃爾章,以義禁府言啓曰,今此南壇擧動時,王世弟考喧左右都事,無推移之道,假都事二員,令該曹差出,以爲分差之地,何如?傳曰,允。
趙景命,以御營廳言啓曰,以獻陵火巢內虎患,因禮曹草記,本廳牙兵五十名,令敎鍊官領率發送,以爲搜捕之地矣。連接敎鍊官手本,則陵內外林藪深僻之處,遍踏窮搜者,已至旬日,而竟無蹤跡可尋云。蓋其虎患,似不過一時往來,元非常留於陵內者,更觀前頭形止,出送宜當,今姑撤還之意,敢啓。傳曰,知道。
金致龍,以侍講院言啓曰,明日南壇祈雨親祭,王世弟亞獻禮時,宮官不可不備員,而輔德金啓煥連呈辭疏,不爲行公,卽爲牌招,以爲備員陪從之地,何如?傳曰,允。
以輔德金啓煥牌不進,罷職傳旨,傳于黃爾章曰,推考傳旨捧入。
趙景命,以兵曹言啓曰,今此南郊祈雨親祭時禁軍將,多不備員,二員未差之代,其爲口傳差出,以爲隨駕之地,何如?傳曰,允。
又以兵曹言啓曰,今此南壇親行祈雨祭時,本曹堂上三員,侍衛一員守宮,而參判臣尹就商,以兼帶將任進去陣所,侍衛及守宮將,無以備員,合有變通之道,依前例假參知差出守宮,何如?傳曰,允。
又以兵曹言啓曰,今此南郊祈雨祭親臨擧動,王世弟隨駕時,本曹兩驛騎馬四十匹內,除病傷,出使馬各差備應把之數,無以推移,依前例京畿驛馬,限三十六匹補把,以充不足之代事,本道監司處,分付,何如?傳曰,允。
黃爾章,以兵曹言啓曰,禮曹啓曰,曾前南郊祈雨親祭出還宮時,乘小輿,侍臣節次,竝爲減去,其他儀仗中可以節損者,令兵曹稟旨以處事,啓稟蒙允矣。今亦依此擧行乎?敢稟。傳曰,依爲之事,命下矣。取考丁丑五月南郊親祭擧動時謄錄,則各樣儀仗中,大旗三雙·小旗二雙·金銀鐙子各一雙·銀鉞鈇各一雙減損,空輦減除,隨駕人員中忠壯衛·忠翊衛將以下軍兵,扈衛別將以下軍官,椎牌將及有廳軍士等,姑爲減去,留直於各其信地矣。今亦依此例擧行之意,敢啓。傳曰,知道。
備邊司啓曰,今此郊壇親禱之擧,實出聖上憫旱焦勞之盛意,天心可格,厖褫可致,擧國臣民,莫不感祝,而第伏念社壇親祭,纔過數日,今又親擧玉趾,虔祈於郊壇之下,恐有聖體勞傷之慮。況當此癘疫方熾,時候不適之時,侵夜動駕,實非愼重之道,亟命還寢,以副群下憂慮之忱,千萬幸甚。聖意必欲親行,則亦願未昏暮前動駕,旣明後還宮,實合事宜,區區所懷,惶恐敢啓。答曰,親禱已定矣。昏暮前動駕,旣明後還宮宜矣。
以義州府尹李明彦,以勅使牌文修啓之時,倉卒錯記,莫重奏御文字,未免爽誤,惶恐待罪事。傳于黃爾章曰,勿待罪事,回諭。
傳于黃爾章曰,時刻單子還入。
以備忘記,傳于黃爾章曰,史官一員待命,騎馬三匹立之。
黃爾章啓曰,史官一員待命事,命下矣。史官不備,宣傳官代送之意,敢啓。傳曰,知道。
答領議政趙泰耉箚曰,省箚具悉卿懇。親禱之命,出於焦憂之意,卿其勿慮焉。仍傳曰,遣史官傳諭。原箚見下
有政。吏批,判書李肇奉命在外,參判金一鏡兼帶肅拜後先詣享所,參議李眞儒進,都承旨金始煥進。兵批,判書李光佐,知義禁未肅拜,參判尹就商病,參議朴彙登進,參知柳鳳徵病,右副承旨黃爾章進。
兵批啓曰,參判病不進,時無送西,無政事之意,敢啓。傳曰,知道。
吏批啓曰,卽接成均館·內資寺牒呈,則典籍李星彩,受由過限,奉事鄭道東,除授後過限未肅拜,依例竝改差,何如?傳曰,允。
又啓曰,尙瑞院直長趙榮祐,長寧殿別檢李聖天,俱以身病甚重,不得察任云,竝依例改差,何如?傳曰,允。
又啓曰,新除授端川府使韓聖欽戶奴呈狀內,矣上典,年前重得關膈之症,已至沈痼之境,自數日前,添得感冒,宿病兼發,支節牽痛,咳嗽苦劇,旬月之內,萬無起動赴任之路,斯速入啓處置云。身病果如是危重,則不可强令赴任,端川府使韓聖欽罷黜,何如?傳曰,允。
金致龍以吏曹言啓曰,新除授長湍府使李夢相戶奴呈狀內,奴矣上典,重得傷寒,彌留兩朔,差復無期,且有難安情勢,勢難赴任,斯速入啓處置云。其身病果重,則情勢有無,非所可論,且當此客使迫近之日,不可等待其差歇,長湍府使李夢相罷黜,其代口傳差出,何如?傳曰,允。
吏批啓曰,判書李肇奉命在外,參判金一鏡兼帶肅拜後,先詣享所,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避外任竝擬,何如?傳曰,允。
吏批,以朴弼夢爲副校理,李世德爲修撰,趙遠命爲副修撰,沈廷輔爲長湍府使,黃晸爲麒麟察訪,李彦馨爲端川府使,趙翼命爲持平,鄭載岳爲判決事。
吏曹口傳政事,以李衡坤爲禁府都事。
兵曹口傳政事,以柳重茂爲副摠管,朴纘新爲兼司僕將,李思周爲兼內禁將。
黃爾章啓曰,正言李眞淳,昨始上來,陳疏到院,纔已退却,而親祭之日,兩司不可不備員陪從,牌招,何如?傳曰,允。
以副校理朴弼夢,副修撰趙遠命牌不進,罷職傳旨,傳于金始煥曰,推考傳旨捧入。
趙景命,以兵曹言啓曰,內禁衛將李思周,兼司僕將朴纘新,備擬受點,而俱在罷散中,何以爲之?敢稟。傳曰,敍用。
黃爾章,又以兵曹言啓曰,今此擧動時,內乘,當爲隨駕,而兼內乘李復淵,以羽林衛二番將,今方入直,他無推移之道,兼司僕一番將朴溟羽,明日入直,旣已受點,趁今日替直,以爲推移隨駕之地,似爲得宜,敢此仰稟。傳曰,依爲之。
金致龍,以禮曹言啓曰,凡擧動經宿之所,則王世弟百官,例爲稟旨就次,而今此南郊擧動時刻,初定以亥時,無經宿之事,故稟旨就次,依前例不爲磨鍊矣。大駕出宮時刻,進定於酉時,而經宿還宮,則稟旨就次一款,當爲擧行,敢啓。傳曰,擧行。
黃爾章啓曰,訓鍊都監知彀官及禁衛營·御營廳敎鍊官來言,二嚴結陣,日暮後懸燈,大駕壇所入幕次,人定後刁斗,天明後落燈之意,敢啓。傳曰,知道。
傳于黃爾章曰,侍臣百官上馬事,分付。
酉時,大駕出宮。
大駕到山壇,入幕次後,政院·玉堂·藥房問安。答曰,知道。
王世弟板外問安。答曰,知道。
世弟宮,政院·玉堂問安。答曰,知道。
大駕入幕次後,大妃殿,遣承旨問安。答曰,知道。
假承旨啓曰,問安中使來詣闕門外,請出開門。又啓曰,兵曹都摠府郞廳來言,闕內各處入直軍兵夜巡檢云矣,敢啓。傳曰,知道。大妃殿傳旨
領議政趙泰耉箚曰,伏以臣之痞塞昏瞀之症,猝然復發於勞瘁失攝之餘,一夜一晝,殆不省事,至煩喉院啓稟,特遣掖隷問疾,御醫診視,聖恩罔極,欲報無地,惶感交至,涕淚霑襟。緣臣病作,致令議號重事,未免臨期停退,郊壇親禱之禮,又隔一宵,而亦末由隨駕,臣罪至此,萬殞難贖,乞蒙遞職勘罪,以幸公私焉。且臣竊伏念,一旱至此,民事渴悶,伏想聖心焦憂,靡不用極,而社壇親祭,纔經兩宵,又有此南郊禱雨之命,不瑕有聖體勞傷之慮乎?郊壇,異於城內,卽今天時正熱,癘氣方熾,道傍閭舍,亦多不淨之患,當夜動駕,觸冒風露,有乖愼疾之道,請加三思,亟寢山壇親禱之命,千萬至祝。臣於病昏之中,不勝憂慮之忱,冒死仰陳,伏願聖明,澄省焉。取進止。批答見上
敎守黃海道觀察使兼兵馬水軍節度使巡察使海州牧使李眞望書,王若曰,掌一路旬宣之責,固難其人,値累歲飢饉之餘,尤重是任。苟微聲望之素著,曷能牧禦之咸宜,卿其往哉,予無憂矣。眷彼黃海一路,寔我靑丘重藩,地産銅鐵,金銀最號雄富,人厭稉稻,魚蠏素稱膏腴,京邑賴其委輸,邊封視爲綰轂,比來民困之荐酷,重以使价之相連,蔀屋之凋瘵未蘇,徵求無藝,官廩之儲峙已罄,策應多端,帆檣出沒於海洋,詎忽綢繆之策,盜賊嘯聚於林藪,正急緝捕之方,須得練事識務之人,可膺幹方司臬之托。惟卿,文雅動世,忠孝傳家,在先朝深加眷知,特許登瀛之選,顧素志不樂巢進,每切循墻之心,衣繡湖西,深陳固圉之計,製錦嶺表,薄試治民之才,屬玆朝著之更張,益見聲聞之藹蔚,久編書於史局,仍兼槐司,行擢秩於卿班,再長玉署,通才政急於需世,晉塗方開,草心久切於報暉,同朝所悉,方當海藩掄材之日,果見明廷推轂之譽。玆授卿以守黃海道觀察使兼兵馬水軍節度使巡察使海州牧使,卿其欽玆寵章,愼乃職事。綜核名實,嚴黜陟而恢公明,爬櫛垢痒,問疾苦而恤窮獨。振紀綱敦風俗,爲政事之當先,興學敎勸農桑,顧治道之攸本,矧今北使之在路,實爲西民而興嘆,犇走供頓之勞,必有燃眉之急。區劃便宜之道,須盡解懸之方。惟稟斷自有舊常,而通變毋憚條奏。於戲,承明舊直,想多夢於朝天,燕寢淸香,宜細傾於憂國。許一道之便養,庶慰慈顔,勉古家之遺風,毋忝名祖。故玆敎示,想宜知悉。通政大夫禮曹參議知製敎臣李廷濟製進
辰時,上御進修堂,藥房請對入侍時,提調韓配夏,副提調金始煥,記事官尹光益,記事官趙顯命·宋寅明。配夏進伏曰,旱炎日甚,聖體及大妃殿氣候,若何?上曰,無事矣。配夏起伏曰,臣等有區區所懷,敢此請對矣。自上有南壇親禱之命,此實出於憫旱憂災之至意,孰不欽仰聖德,而第社壇親禱,經過兩日,今又有郊壇親禱之敎,冒炎動駕,徹夜將事之際,玉體豈無傷損之慮乎?備忘中心如焚灼之敎,至誠惻怛,足以感格天心,何必親禱而後,始得而乎?先遣大臣替行,似好矣。始煥曰,殿下憫旱之意,亶出於實心實德,臣等豈不欲仰體奉承,而禱社今纔數日,又有祭壇之命,動駕於十里之地,徹夜於郊壇之下,聖體勞損之慮,何可勝言?令大臣先爲替行,差退數日親禱,恐或未晩,憂慮之極,惶恐敢達。配夏曰,臣等區區憂慮之忱,又有一節,歲月流邁,再期只隔一朔,以殿下哀慕之孝,來朔祭,必將親行,連日徹夜將事,已多傷損之慮,而春宮,纔經疾患,天和猶未快復,連日攝行,亦豈無少愈之戒乎?自上必欲親禱,過朔祭後差退二三日,恐亦未晩。始煥曰,天人交感之理,只在於誠之一字,備忘記辭旨懇惻,足以上格穹蒼,若其郊壇親禱,不過末節,殿下之實心實德,旣如此,雖使大臣替行,亦豈無冥應之理乎?配夏曰,纔經社禱,又行郊祭,亶出於聖上憫旱之念,則臣等固當將順奉行之不暇,而區區憂慮,實有所不得已者,故不避煩瀆,敢此縷縷,仰達矣。上無發諾。始煥曰,以慈聖惟憂之念,必將貽慮,此聖上所當仰體處,而王世弟病患後,尙未盡復,天和連日陪祭,易致添傷,亦豈非殿下軫念處乎?退行於來初二三日,恐亦未晩,非獨臣等之見如此,廷臣之意亦如此矣。上曰,仍行,可也。始煥曰,玉堂行公之員,惟沈珙一人,尹淳有實病,誠無運動之勢,今此擧動時,玉堂不可不備員,政官卽爲牌招,差出闕員,以爲陪從之地,何如?上曰,依爲之。始煥曰,黃海監司李眞望,昨已出肅,而西路守令,以待勅給馬發送矣。道臣比守令,責應尤多,李眞望,今日內牌招,仍令下直,何如?上曰,依爲之。出下敎諸臣以次退出。
上在昌慶宮。停常參·經筵。
曉,上親祀于山壇。祭罷,入幕次後,政院·玉堂·藥房問安。答曰,知道。
王世弟板外問安。答曰,知道。
王世弟入幕次後,政院·玉堂問安。答曰,知道。
大駕入幕次後,大妃殿,遣承旨問安。答曰,知道。
黃爾章啓曰,卽見南海圍籬安置罪人李頤命拿來宣傳官狀啓,則賜死禁府都事,中路交違,不得逢着,方到竹山,而旣因賜死之命,畿內發軍護來之事,自本道監營,發關停止,賜死都事,旣不逢着,渠自分付所經畿邑,略發軍丁,仍爲上來,事之驚駭,莫此爲甚。奉命都事,則分付禁府,依法勘罪,急急更遣賜藥都事,以爲依傳旨擧行之意,敢啓。傳曰,知道。
趙景命啓曰,內乘來言,捲簾,取稟。傳曰,捲三面。
卯時,大駕還宮,宗廟前路下輦時,藥房都提調趙泰耉啓曰,悶旱焦憂之餘,經宿於郊壇,聖體,若何?上曰,無事矣。
大駕還宮後,政院·玉堂·藥房問安。答曰,知道。
王世弟板外問安。答曰,知道。
王世弟還宮後,政院·玉堂·藥房問安。答曰,知道。
朝廷二品以上,大殿問安。答曰,知道。
黃爾章啓曰,備邊司郞廳,以大臣意來言,今日賓廳坐起日次,而擧動相値,頉稟。傳曰,知道。
趙景命,以都摠府言啓曰,都摠管姜鋧,以實錄廳堂上,本廳坐起晝仕進去之意,敢啓。傳曰,知道。
又以義禁府言啓曰,倫紀罪人玉世,旣已拿囚,依法例三省推鞫,何如?傳曰,允。
黃爾章啓曰,小臣鞫廳坐起進去下直,請出推案。傳曰,知道。
朴熙晉,以弘文館言啓曰,新除授修撰李世德,時在忠淸道公州地,經筵入番事緊,請斯速乘馹上來事,下諭。副校理朴弼夢,副修撰趙遠命,旣有只推之命,修撰尹淳,再昨違牌,亦有只推之命,竝卽牌招察任,何如?傳曰,允。
以副校理朴弼夢,副修撰趙遠命,修撰尹淳牌不進,罷職傳旨,傳于朴熙晉曰,推考傳旨捧入。
金致龍啓曰,左承旨南就明同姓五寸叔幼學長熏妻孺人宋氏身死,服制已行四日,出仕,何如?傳曰,允。
趙景命啓曰,倫紀罪人玉世,旣已拿囚,依法例三省推鞫事,命下矣。兩司城上所牌招言送,何如?傳曰,允。
又啓曰,倫紀罪人玉世,旣已拿囚,依法例三省推鞫事,命下矣。委官何大臣進去乎?敢稟。傳曰,領相進去。
又啓曰,問事郞廳,以鞫廳大臣意啓曰,知義禁李光佐,今日鞫坐,扶病進參,而觀其神氣,決無久坐參鞫之勢,今姑改差,其代令該曹口傳差出,牌招察任,何如?傳曰,允。
吏曹口傳政事,以金重器爲兼同義禁。
鞫廳啓曰,趙聖復二次嚴刑之下,終不承款,一向加刑,徑斃可慮,姑爲仍囚,何如?答曰,依啓。
又啓曰,罪人李尙招內,出銀一款,全然牢諱,睦虎龍處更推,宮人白烈則二英家留宿,與白望相面,小札往復之事,不敢隱諱,而受銀行藥等事,縷縷自明,拈出所供中緊語,更推。金時泰所供,與李弘述所告相左,弘述處更推。李三錫所供,誠有萬萬驚駭者,睦虎龍及李器之等處,發爲問目,更推後,稟處。二英·墨世等面質,白烈招中,有盤詰憑問之端,姑待白烈更推後擧行,何如?答曰,依啓。
又啓曰,李器之,昨日刑推四次,第一度始爲吐實,而猶有以下九行剜缺
上在昌慶宮。停常參·經筵。
下直,全羅監司權重經,竹山府使蔡德潤,柒原縣監崔世華,熊川縣監宋炳普,咸昌縣監尹盛績,加德僉使沈必沂,方山萬戶李大齡,鎭東萬戶韓復基。
孝寧殿朔祭後,大妃殿·大殿·中宮殿·世弟宮·嬪宮,政院·玉堂單子問安。答曰,罔極。
大妃殿·中宮殿,藥房問安。答曰,罔極。
大妃殿·大殿·中宮殿,朝廷二品以上·六曹單子問安。答曰,罔極。
藥房都提調臣趙泰耉,提調臣韓配夏,副提調臣金始煥啓曰,夏序將半,殷奠又過,伏想孝思哀慕,益復罔極,親身玉趾,虔祈於郊壇之下,不瑕有傷損之節乎,伏未審此時,聖體,若何?大妃殿氣候,亦若何?王世弟靜攝之中,連次隨駕,今日徹夜將事,體候亦復何如?臣等不任區區憂慮,敢來問安。答曰,仲夏已至,殷奠又過,益復罔極。慈殿氣候安寧,而予則無事,世弟別無添傷之症候矣。
以備忘記,傳于南就明曰,今下弓矢,鎭東萬戶韓復基,方山萬戶李大齡處給送。
趙景命,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,都摠管姜鋧,以實錄廳堂上,本廳坐起晝仕進去之意,敢啓。傳曰,知道。
南就明啓曰,右承旨金致龍,今日病不仕進,牌招察任,何如?傳曰,允。
朴熙晉,以弘文館言啓曰,副校理朴弼夢,修撰尹淳,副修撰趙遠命,昨日違牌,旣有只推之命,更爲牌招察任,何如?傳曰,允。
以副校理朴弼夢,修撰尹淳,副修撰趙遠命牌不進,罷職傳旨,傳于金致龍曰,推考傳旨捧入。
又啓曰,內醫院官員,以都提調·提調意啓曰,議藥同參李徵夏,因臺啓永汰矣。其代惠民署醫員姜渭聘,術業精明,差下。前內醫崔龜慶,內醫崔德齡,亦精解醫理,竝陞差御醫。幼學辛必昌,鍼術精妙,鍼醫啓下。竝令該曹付軍職冠帶常仕,何如?傳曰,允。
又以禮曹言啓曰,前因守侍陵官所啓,山陵案山外,募民入接,減除煙役,着實禁伐守護事,敬奉傳敎,發關京畿監營,使之看審,從長擧行矣。卽見京畿監司回移,則今番西道各陵奉審時,道臣與本陵參奉,偕進垓子外,眼同看審,則所謂募民入接云云之處,乃是明陵·敬陵垓子相連之處,而當初垓子,元不掘鑿,兩陵定界,無以知的,其間有一田庫,或云空閑,或云敬陵位田,垓子如是不明,則勢當先定兩陵垓子境界,分明掘破,然後可議許入便否,而垓子定界,事體重大,不可率爾斷定云。今此募民入接,當待兩陵垓子定界後,可以擧行,而當此農節,垓子掘鑿之役,勢難爲之,待秋發遣本曹郞廳,定界後,更爲稟處,何如?傳曰,允。
又以禮曹言啓曰,靖陵·宣陵兩陵上石物塗灰之役,今五月初五日卯時擧行事,已爲啓下矣。本曹堂上各一員,當爲分進,而此時畿邑廚傳之弊,亦甚可慮,靖陵·宣陵,同在一山之內,依前例堂上一員,先詣靖陵塗灰後,仍詣宣陵,監蕫畢役,而宣陵塗灰吉時,以巳時差退,何如?傳曰,允。
趙景命啓曰,同義禁金重器牌不進,推考傳旨,纔已捧入,而鞫獄事緊,且有省鞫,禁堂不可不備員,更卽牌招,何如?傳曰,允。
以備忘記,傳于朴熙晉曰,史官一員待命,騎馬三匹,卜馬二匹立之。
朴熙晉啓曰,文化縣令尹鳳九罷黜狀啓,今已啓下矣。勅使迫近,西路守令,責應緊急,其代令該曹口傳差出,一兩日內,給馬發送,新除長湍府使沈廷輔,亦爲催促赴任,何如?傳曰,允。
吏曹口傳政事,以柳鳳齡爲文化縣令。
趙景命,以義禁府言啓曰,本府都事崔會昌,罪人李頤命賜藥事,承命下去矣,中路交違,其前下去拿來都事,旣已拿來之後,崔會昌尙無聲息,事之可駭,莫此爲甚。都事崔會昌,發遣府羅將,拿來科罪,何如?傳曰,允。
又以禁衛營言啓曰,各軍門外中日沒技人啓稟,給熟馬帖事,曾有定奪矣。本營領軍哨官出身趙,今四月二十七日下番軍兵賞中日時,柳葉箭邊五中,別單書入之意,敢啓。傳曰,知道。
又以兵曹言啓曰,因政院啓辭,勅使越江不遠,喬桐府使未差之代,令該曹口傳差出事,命下矣。京畿水使,例兼喬桐府使,閫帥事體,自前曾無口傳差出之例,且前水使申光夏,時在任所,凡干酬應,自可擧行,姑待後日開政時差出,何如?傳曰,允。
又以兵曹言啓曰,凡於闕庭出入,小官遇大官,則必轉身回避者,是古來通規矣。昨日臣光佐,進詣東闕時,路遇一堂下官,不知其誰某,而下人屢令回避,終不轉身,岸然自居,太涉倨傲,故令捉囚其傔從矣。追後聞之,則乃是侍直李世瑍,而今日呈所志,公然爲譏切之言,其全不識事體,極爲可駭,不可置之,以長其慢習,侍直李世瑍汰去,何如?傳曰,允。
又以兵曹言啓曰,去四月朔各廳堂下武官等試射,當爲設行,而連因有故,未及擧行,今已踰月,不得爲之之意,敢啓。傳曰,知道。
又以義禁府言啓曰,卽接成歡察訪黃啓垕所報,則罪人頤命減死還收之後,本府急關,送于賜死都事所到處,星夜飛傳之際,驛卒行到公州車嶺,猝遇一兩班,自稱頤命女壻,多率壯奴,掠奪關文,任自拆見,拘留驛卒,使不得直路作行,事極驚駭。驛吏輩探問姓名,則乃前縣監金時發也。渠雖放肆,何敢於中路,私奪王府公牒,私拘官人,移送迂路,趁不得報知於前去都事,莫重王命,以致稽延,事之無嚴,莫此爲甚。今日國綱,雖曰解弛,安敢乃爾?決不可置之,拿問嚴覈,以正其罪,何如?傳曰,允。
又啓曰,小臣三省推鞫坐〈起〉進去下直。傳曰,允。
諸承旨持公事入侍時,預備兼春秋兵曹佐郞李太元,工曹佐郞李泰和,都監郞廳,今姑改差,上番兼春秋金岱,亦爲減下,其代差出事,榻前下敎。
鞫廳啓曰,罪人玉世,打殺其叔母承玉節次,旣已遲晩,依例結案取招後,照律處斷,何如?答曰,依啓。
朴熙晉,以義禁府言啓曰,倫紀罪人玉世,不待時凌遲處死事,承傳啓下矣,卽當擧行,而法典內,朔日勿行死刑云,待明日行刑之意,敢啓。傳曰,知道。
答琅堤都正燂,琅城副正煒,琅坪副正煇聯名疏曰,省疏具悉。疏辭,令攸司囚禁科罪焉。原疏見下
鞫廳啓曰,罪人李器之,旣已吐實之後,變辭不服,更加嚴刑,期於得情,鶴孫,累次嚴刑之下,終不直告,尤極痛駭,白烈,忍杖不服,竝加刑。二英·墨世施刑之際,猝然昏窒,回蘇間停刑,金壽天一向加刑,徑斃可慮,姑爲仍囚,以待結末。李尙銀封一款,雖欲自明,諉以商賈輩行貸時流來云者,語涉詖遁,終不成說,刑推嚴問。李弘述與金時泰,面質時,語多見屈,終不能辯明,以渠前後招可疑之端,發爲問目,更推後,稟處,何如?答曰,依啓。
又啓曰,罪人李器之,累次嚴刑之下,氣息奄奄,回蘇間停刑,鶴孫,累次嚴刑,徑斃可慮,今姑仍囚。李弘述,累次淑問之下,以詖遁不成說之言,終不吐實,情狀萬萬痛惋,法當請刑,而此與逆獄,不無差間,今姑仍囚,金時泰姑爲仍囚,以待結末。李尙纔已嚴刑,不無徑斃之慮,姑爲仍囚,白烈所當啓下加刑,而徑斃可慮,姑待後日,嚴刑,何如?答曰,依啓。
琅堤都正燀,琅城副正煒,琅坪副正煇等聯名疏曰,伏以臣等,王室近親,忝在璿錄,而職秩最微,自守謹拙,不敢與外朝人,相較抗者,爲日久矣。不幸近者,慘遭辱先之變於一家連姻之人,不勝痛迫之情,玆敢冒萬死,仰瀆於宸嚴之下,伏乞天地父母,恕其狂妄,俯垂察焉。蓋自太祖朝以來,宗戚四代以上內外子孫,無貴無賤,不爲瑕疵者,乃是國朝三百年來不易之典,則今者一士人幺麼沈道純,輕蔑國族,欲辨貴賤,豈不痛心哉?臣等之姊夫幼學臣洪,故大司憲湜之玄孫,左參贊友直之曾孫,監司瑑之從孫,其爲門閥,足可謂國朝之名族,而洪家宗子,監司之孫洪恬無子,故以洪之子本海,繼嗣,而自幼率養。昨年夏,娶婦於沈道純之女,所謂道純者,故獻納臣思泓之孫也。當初結婚之時,彼此詳探內外門閥,兩家面議,完成親事矣。纔經數月,道純又何心腸,無端發怒,以其壻本海,謂庶宗之外孫,而不歸其女于舅家,做成無根之醜說,誣辱臣等之先世,罔有紀極,其所悖惡無識,一何若是之甚也?臣等果是庶派宗戚,而內外子孫中,如有文武間發身者,朝家不問其系派之貴賤,而不爲防塞於淸顯之路者,特以金枝玉葉之致也。自古及今,國姓之內外子孫,出入淸班,無所窒礙者,指不可勝屈,而未必盡出於適派,則臣等豈獨以系派之賤,而猝然見屈於道純哉?臣之妹子本海,又何以臣家之外孫,而不齒於士夫之列乎?其爲不然者,斷斷明矣,而彼道純,不顧事理之當否,體例之有別,不有國法,凌轢宗戚。去歲九月,至擧臣等先世,無限醜辱,誣訴憲府,其時憲臣,據理退責,終不聽施,故道純不得肆其臆,而含怒以過,去月十日,又復構虛捏無,誣呈憲府,則臺臣誤信其言,特發猛差,道純隨來指嗾,搜捉洪本海之養父恬,拘繫之狀,有若關係極律者然,裂冠面縛,左毆右打,捽曳街衢,星火毆脅,牢囚重獄,以至四日之久,始見本府昨年文案,而審其無實,乃爲放去,其爲駭痛,豈忍說道哉?道純則固不足責,而凡諸人家,辱及祖先,離絶倫紀,何等重事,而其爲法官者,事當十分詳審,俾無爽實之擧,而過聽一邊之言,有此意外之變,世道之寒心,胡至於此極也?臺臣之過擧,洪恬之被辱,雖非臣等之猥陳,而洪恬旣以臣家之故,而遭此稀世之變,臣家亦以洪恬之故,而慘遭誣先之辱,臣等豈可甘心受辱,不一仰暴於新化之日乎?臣等兄弟子女姻親,皆是當今名閥,則臣之妹子,獨以庶宗之外裔,而不可結姻於士族之家乎?臣身雖微,泝其源流,則去國系不遠,而朝廷而臺憲之臣,閭巷而道純之輩,其視國族,如視輿臺,肆然凌踏,少無顧忌,臣於此,尤有所萬萬切痛者也。粤在先大王朝,故宗臣星坪君濯,與一士人之有勢力者,因事相較,而其時臺臣,爲士人右袒,駁劾星坪君,彈辭中,有賤孽宗班四字,先大王,大加震怒,下批曰,待國族之道,豈敢若是?特降嚴旨,罷黜臺臣。以此觀之,則國家待宗班之道,無別貴賤,亦可見矣。彼道純者,未知何樣高族,而特以一箇悖漢,凌蔑國族,有若賤隷,欲變祖宗朝三百年舊章,以臣等,謂之庶宗,而誣辱臣等之祖先,以本海,謂之臣家之外孫,而遏絶其女之倫綱。噫,人之悖悍無知,豈有甚於此者哉?大抵道純亂倫罔測之行,有不可毛擧,而旣嫁其長女於申姓人,謂其壻容貌之不美,幽其女,使不得相面,又嫁其次女於臣之妹子,復有此駭悖之擧,臣於此凶怪之人,固不足責辯,而祗以身微職卑,坐受無限醜辱於一妄人,而終若屈首忍默,則將見如此之輩,益侮宗戚,而如臣微末之流,無以見容於末世矣。玆敢不避猥越之誅,仰暴於黈纊之下,伏乞聖明,仰體祖宗朝敦恤宗支之恩,俯察沈道純侮辱國族之罪,特令攸司,囚禁科律,一以雪臣等辱先之憤,一以定人家絶倫之變,千萬幸甚,干冒嚴威,死罪死罪。臣等無任屛營痛迫祈懇之至,謹昧死以聞。批答見上
敎守全羅道觀察使兼兵馬水軍節度使巡察使全州府尹權重經書,王若曰,二千石其惟良,爲任則重,五十州悉以委,得人尤難,玆循廟堂之僉諧,庸畀屛翰之隆寄。惟卿,資性敏達,器度端方,趾美於賢相之家,經綸舊業,蜚英於寧考之世。簪笏淸流,湖堂聘倚馬之才,名擅翰墨,泮宮騰誨螟之譽。望洽章縫,在銓部則鑑識精當,處經幄則論思剴切。官耳目而繩糾,風裁獨持,司喉舌之樞要,夙夜推允。亦粤詞訟劇煩之地,綽有剖決公明之稱。前後歷敡,久沐自天之雨露,中間寵辱,屢閱特地之滄桑。夏侯勝之經年繫囚,死生一置於度外,劉元城之半歲窮阨,欣戚不入於胸中。屬當嗣服之初,特記墜履之舊。念爾祖忠勤夙著,旣備先朝之哀榮,嘉乃孫典刑猶存,不替今日之眷注。中書起廢,復置近密之班,上黨分憂,豈出疎棄之意,而賢路元非百里,顧通才合試重藩。眷玆湖南一方,冠我海東八域,山河擁天府之襟帶。壯麗名區,原廟瞻月遊之衣冠,鬱葱佳氣,麻絲稻魚之殷富。賴以轉輸,器機士馬之精强,恃爲保障,素稱物衆而地大。是以務夥而事繁,比緣飢㽲之荐臻,以致生靈之重困。漢家之征斂無藝,人心怨咨,魯邑之絃誦不聞,士習偸簿。中澤鳴雁,已失安集之期,渤海佩牛,實多竊發之慮。殷憂每切於乙丙,有若痼瘝之在身,周度正急於甲庚,誰紓艱虞之溢目。要盡保釐撫御之責,必待慈詳豈弟之人。歷觀朝中,無出卿右。任無間於內外,倚毗實深,官有時而重輕,掄選豈偶?玆授卿以守全羅道觀察使兼兵馬水軍節度使巡察使全州府尹,卿其祗服寵命,勉恢良圖。親民之官,視廉饕而以嚴黜陟,害民之政,念疾苦而可急蠲除。使鱞寡疲癃者流,必先有養,若寬猛弛張之道,務在得宜。均賦役勸農桑,宜革弊而厚本,詰戎兵興學校,貴善俗而固邦。凡諸區劃設施,與夫顓斷稟決,卿必熟審,予不多言。於戱,覽一封瀝血之章,予意已悉於開釋,摠十連方面之任,臣職尙殫於承宣。奠彼雄都,將見遍千里而自得,施此大惠,寧敎專一州而不咸。往惟欽哉,行且召矣,故玆敎示,想宜知悉。副司直知製敎金始慶製進。
康熙六十一年壬寅五月初一日乙酉未時,上御進修堂,左承旨南就明,同副承旨朴熙晉,持公事入侍,假注書金東俊,記事官趙顯命,記事官宋寅明,同爲入侍。就明進讀京畿監司趙泰億勅行時驛馬驛奴變通狀啓及粘連兵曹回啓。踏啓字讀慶尙道假都事李熙疇月終成冊狀啓。踏啓字讀江原監司呂必容三陟鄕校修改事狀啓。踏啓字讀京畿監司趙泰億仁川罪人崔三伊越獄逃躱刑鎖等論罪,仁川府使黃瑞河姑勿罷黜,更加譏察跟捕事狀啓。踏啓字就明曰,此罪人窮凶矣。各官罪人之越獄,蓋緣紀綱之解弛,而三省罪人之逃躱,三百年所無之變也。方當鞫獄方張之日,罪囚等看守之事,宜各別申飭矣。聞三省罪人,則本以爲獄中虛疎,而不入獄中,置之私舍,而明火達夜守直,例也。如此則豈可失之,而羅將受價,解枷置之獄中云,如此而豈有不失捕者乎?此非官員之所與知也。如此羅將之類,別樣治罪,論以極律似當。此後亦豈無査覈之端乎?敢達。讀平安監司李眞儉罪人林碩弼,林硯弼以亡同生掛單罪到配事狀啓。踏啓字讀咸鏡監司韓世良農形被旱祈雨狀啓。踏啓字就明曰,兩次親禱,臣民孰不感祝,而雖有雨意,終欠快注,以各道狀啓觀之,農事罔涯,旱災同然,國事可慮。自上法成湯六事自責之義,以時政闕失,聖躬修省留念,雖燕閒之暇,不弛寅畏對越之心,常若親禱之時,伏望。上曰,唯。就明曰,卽今上番兼春秋及預備,或往迎接都監,卽今入番之金岱,摘奸出使,兼春秋本是自三曹差出,例也,而緣故如此,以兼春秋帶職者,送之都監云,姑爲減下都監郞廳之役,而差出之意,敢達。上曰,唯。熙晉進讀禮曹崔慶益上言,勿施回啓。踏啓字讀慶尙道假都事李熙疇,熊川縣監趙由恒牒呈,私奴龍澤·夏徵等到配事狀啓。踏啓字讀禮曹啓目,平安監司粘連,中和府使牒呈,印信頑弊,改鑄下送事狀啓。踏啓字讀慶尙道假都事李熙疇,軍威縣監閔鎭綱牒呈,罪人崔明長到配事狀啓。踏啓字熙晉曰,前後疏章入啓不下批者數多,無論緊歇,承批而後乃可,而下情以此爲悶矣。其中左議政崔奎瑞之疏,入已久矣,大司憲鄭齊斗之疏,入已累月矣。待大臣之道自別,齊斗儒臣也,兩人在外呈疏之後,未承批,其在事體,極爲未安。以聖德言之,其於敬大臣待儒臣之道,歉然矣。前後諸疏之一時下批,雖未易,至於表表疏章,留念下批似好,惶恐敢達。就明曰,大臣自別,且異於尋常大臣之不肯仕進,雖下批答,上來固難必,而若當此時,使之上來,則國事幸矣。其疏入已久矣,而尙未下批,待大臣之道,似未盡矣。熙晉曰,若以誠意敦召,遣史官下批旨,則亦豈不感激奉承乎?就明曰,承旨之言,豈有他哉?疏章之類,自下陳達,乃其職也。伏望留念,漸次下批則好矣。雖不能一時下批,抄出如此疏,而下批好矣。非但大臣也,諸疏亦皆下批,而後日記注書,可以修正日記矣。至於已遞之職,則還下其疏無妨矣。熙晉曰,玉堂上下番備員,不爲闕直,時時引接,則可以輔導聖德,有益國事,而近來只一員入直,事體豈容如是?廟堂以是爲悶,新錄中以多人抄選矣。其中曾前見拔而削錄者,皆是洽然於公論之人,而向時凶黨,排擯異己,至於削錄,豈有如此事乎?若當國有公論之時,削錄,則此爲羞恥事,而凶黨之事,何暇恤耶?今以向來削錄事引嫌,不是矣。朝家無各別警責罷職之道,只下推考,故但顧廉隅,不念事體,此後則別樣開釋,或加責罰,使之出仕,以爲上下番備員之地,時時召入,討論經史,則豈不成貌樣乎?就明曰,先朝則時時禁推矣。若爲禁推,則不必每顧廉隅,而可以出矣。今則每下只推勿罷之命,豈有如此事乎?熙晉曰,朴弼夢·趙遠命,連牌不進,修撰李世德則在外,而身在都下之人,亦連日違牌,豈有如此事乎?各別警責,以成貎樣好矣。一向委靡頹塌,而何以爲國事乎?時時禁推,則不暇顧私義,而時時行公矣,每下只推,豈有如此事乎?若使見棄公論而見削,則有何暇論,而向來凶黨,慮或職在玉堂之人,或有進言者,故削之,豈可以此,一向遵守乎?自上各別警責,則不復撕捱,嚴畏分義,且自盡於私義,而可以出仕,故敢達。上曰,此則依爲之。就明曰,臣以玉江拿來羅將事,纔有所達矣。以金時發事言之,在路拆見王府文書,而使持關驛卒,向迂路以去,豈有如此之變乎?如此之類,則論以極律爲當,敢達。上曰,唯。熙晉曰,大臣儒臣疏下批事,惶恐敢達。上曰,唯。諸臣以次退出。
上在昌慶宮。停常參·經筵。
下直,長湍府使沈廷輔,靈光郡守姜必慶,淳昌郡守金廷潤,靈山縣監李師尹,茂長縣監申滌,文化縣令柳鳳齡,仁遮外萬戶金礈。
朴熙晉,以都摠府言啓曰,都摠管姜鋧,以實錄廳堂上,本廳坐起晝仕進去之意,敢啓。傳曰,知道。
以備忘記,傳于朴熙晉曰,今下弓矢,仁遮外萬戶金礈處賜給。
金致龍啓曰,都承旨金始煥,實錄都廳進去,左承旨南就明,左副承旨趙景命,今日病不仕進,當此多事之日,苟簡莫甚。左副承旨趙景命,卽爲牌招,左承旨南就明,拘於廳規,不得直請牌招,何以爲之?敢稟。傳曰,牌招。
又啓曰,注書金相奭,除拜已久,尙不出肅,卽爲牌招察任,何如?傳曰,允。
以注書金相奭牌不進罷職傳旨,傳于金致龍曰,推考傳旨捧入。
金致龍,以迎接都監言啓曰,都監郞廳兵曹佐郞李太元,工曹佐郞李泰和改差事,命下矣。其代以兵曹佐郞朴徵賓,工曹佐郞成孝錫差下察任,何如?傳曰,允。
又啓曰,靈壇植璧,親禱至再,而欲雨不雨,冥應漠然,自前如此之時,例有連遣重臣大臣,次第祈雨之擧,分付該曹,考例擧行,何如?傳曰,允
傳于朴熙晉曰,旱災至此,民事渴悶,鞫囚一向遷就,刑推獄囚,減死定配,其餘獄囚放送。
政院啓曰,臣等卽伏見下本院備忘記,旱災至此,民事渴悶,鞫囚一向遷就,刑推獄囚,減死定配,其餘獄囚放送爲敎,臣等不勝驚愕憂憫之至。今番獄事,何等惡逆,就其中情節畢露者,稟旨請刑,或有證左明甚,而頑忍不服,自致遷就,惟當申飭按獄之臣,從速勘斷而已。自古遇災恤囚,前後何限,而至於逆獄,則曾未有徑先疏釋之擧,聖敎雖如此,臣等待罪近密,終不敢奉承,惶恐敢啓。答曰,勿煩。
黃爾章啓曰,領右相·禁府堂上·三司,來詣請對矣。傳曰,引見。
領右相·禁府堂上·三司請對入侍時,刑推鞫囚,減死定配,其餘獄囚放送之命還收事,榻前下敎。
領右相·禁府堂上·三司請對入侍時,藝文提學姜鋧牌招察任事,榻前定奪。
金致龍,以耆老所言啓曰,本所田畓奴婢,國朝賜與者,初非不厚,而或荒廢,或死亡,卽今餘存無幾,況己亥以後,事體尤爲重大,而凡干需用,殆不成貌樣,今此籍沒田畓一百結,奴婢五十口,除出劃給,以爲本所補用之地,何如?傳曰,允。
又啓曰,魂殿參奉,以入番宗室意啓曰,本殿參奉趙興彬改差,代急速差出事,頃已草記蒙允矣。祭享重地,殿郞之任,不宜久曠,令該曹已着祭服之人,口傳差出,以爲淸齋入直,何如?傳曰,允。
又以禮曹言啓曰,政院啓辭,靈壇植璧,親禱至再,而欲雨不雨,冥應漠然,自前如此之時,例有遣重臣大臣,次第祈雨之擧,分付該曹,考例擧行事,允下矣。五次祈雨祭,宗廟遣重臣,不卜日來初四日設行之意,分付,何如?傳曰,允。
又啓曰,今日請對入侍時,會寧府使柳貞章,順川郡守禹洪龜,安岳郡守崔鎭樞,載寧郡守禹洪采,因臺啓旣已削去仕版矣。勅行迫近,西路守令,責任甚急,卽爲口傳差出,給馬發送,何如?傳曰,允。
又以忠勳府言啓曰,本府書寫忠義衛金益恢有頉,代忠義衛柳重恒差下,依例假郞廳稱號,何如?傳曰,允。
又啓曰,祔廟都監郞廳,以都提調意啓曰,都監郞廳司僕寺主簿柳鳳齡,昨日政,除拜文化縣令,今雖辭朝,未及發行云。都監事役旁午,郞廳遞易實憫,而柳鳳齡所掌,尤爲緊重,詳知首末,不可付之生手,特爲仍任。文化縣令則今日內,以他無故人,口傳差出,給馬發送,此後都監郞廳,切勿遷除外任之意,分付銓曹,何如?傳曰,允。
又以禮曹言啓曰,因政院啓辭,議號吉日改推擇事,允下矣。吉日更令日官推擇,則今五月初六日爲吉云,同日議號及配享臣抄啓,依前啓下,令政院命招擧行,何如?傳曰,允。
又啓曰,兵曹郞廳來言,闕內各處,入直軍士夜巡檢云矣,敢啓。傳曰知道。
康熙六十一年壬寅五月初二日丙戌午時,上御進修堂。領議政趙泰耉,右議政崔錫恒,判義禁沈檀,同義禁金一鏡·柳重茂·金重器,執義徐命遇,司諫李濟,掌令李景說·愼惟益,正言李眞淳·鄭壽期,校理沈珙,副校理朴弼夢,副修撰趙遠命,請對入侍。右副承旨黃爾章,假注書金東俊,記事官趙顯命·宋寅明,同爲入侍。泰耉曰,亢旱此酷,天時正熱,聖體若何?上曰,無事。泰耉曰,大妃殿氣候,若何?上曰,無事。泰耉曰,世弟氣候一樣無事乎?上曰,唯。泰耉曰,雨澤不降,故自上至誠祈雨,親禱社壇,不數日,又祈雨南郊,宜有冥應矣。不無雨徵,而卽今解澤尙靳,故下鞫囚盡放之敎,聖上之悶旱憂民之至意,群下感祝,而鞫獄,異他罪囚,憫旱之故,而盡放鞫囚,古來所無之事也。今番逆獄,萬古所無,逆節狼藉,其中有端緖幾露者,詞證俱備者,頑忍不服,延拖時日,故聖慮以此,或意有冤氣,召災致旱,乃有此擧,而討逆之道,若是放忽,則君臣之分掃地矣。從古逆獄,如此時放之者絶無,自上雖欲依此爲之,臣等決無奉承之理矣。庚申年間,其時酷旱,而逆獄按治如舊,先朝悶旱,至於社稷祈雨歸路,親臨金吾,疏釋罪囚,而其時己卯科獄,換封得科之人,多在囚中矣。先王於其時,以累月亢旱,悶災憂民,乃有此擧,而其時尙不放科獄罪人,科獄罪人雖重,比之逆獄,則何如?而逆獄何可放也?卽今人心危疑,雖有伏法者,危疑未定,獄事未究竟之前,何可釋乎?決不可矣。伏乞反汗成命,其中或有仍囚,以待結末,而罪名差輕者,則欲登對酌處矣。如此者,則或可放矣,至於逆獄罪人,殿下雖欲放之,今日臣子,戴天履地,豈可奉承殿下輕釋之命乎?此則決不可矣。還收成命,伏望。錫恒曰,鞫獄疏釋之敎,出於悶旱憂災,靡不用極之意,而今番逆獄,國朝來所無也。數多罪囚,累次請刑,而或有情犯差輕者,或有姑爲仍囚者,次第按問,依法處之可矣。今乃惟以了當爲期,草草處置,則人心解體,國體顚倒,此後雖有逆獄,不可治矣,所關豈不重乎?周禮曰,三宥有罪,而此則決不可奉承矣。其中罪名差輕者,則欲登對酌處矣,旣已入對,故仰達。一鏡曰,小臣在獄官之列,久已按獄矣。自上有遷就之敎,十分惶恐,而逆賊或有頑忍不服者,或有當爲究覈者,而不能猝然行之,雖施拷掠,而慮其徑斃,則遲待輸情,自致踰時引月矣。卽今聖上,憫旱疏釋,此意則好,而似此凶逆,自古所無,豈輕釋逆賊,而可以爲國乎?還收成命之後,其中差輕者,欲有酌處之意矣,曾下備忘,卽爲還收,則大臣·諸臣,陳白而酌處,似好矣。檀曰,小臣待罪獄官矣,聖上備忘,出於悶旱之至意,臣僚孰不欲仰體?而逆獄疏釋,自古所無,兩大臣旣已陳達,臣亦在鞫廳,相議而來,更無所達,收還備忘,伏望。重茂曰,聖上敬天憫旱,軫念百姓,有此下敎,爲臣子者,孰不欲奉承,而自有天地,便有君臣父子,臣而圖君,子而謀父,是亂臣逆子也。今此大獄,未及窮覈,徑先酌處,不但一時失刑,有害於萬古經常矣。鞫廳諸臣,以罪囚甚多,一旱如此,故體古人罪疑惟輕之訓,奉聖上悶旱憂災之意,欲爲請對,而放釋差輕者,此議自昨日至今朝,果有之,而究問罪人之際,以致遲延矣。若鞫囚疏釋,則國不爲國也。有天地,而後有君臣有父子,臣而犯上者,容易疏釋,萬古天下,豈有是乎?此不但關係一時,有害於萬古綱常,還收成命焉。聖敎如此,群下莫不感動,而小臣等,雖無狀,與大臣,奉承聖意,罪犯之差輕者,釋之,其中犯上之罪人,則殿下雖殺臣,臣等死耳,若壞萬古之綱常,則臣等是天地間罪人也,何處容身乎?惶恐敢達,請收成命,大臣·三司·獄官,皆方入侍矣。爾章曰,修撰尹淳,在外待令,請召入。上曰,唯。東俊趨出閤門外,引入入侍。重茂曰,發落後,退出議處,何如?命遇曰,此敎出於憂旱之意,而雖欲疏釋,殺獄猶不可輕放,況逆獄乎?憂災憫旱,豈有逆獄疏釋之時乎?重器曰,許多罪囚,皆是逆賊,玉石區別者幾何?若一倂罷鞫放送,豈有逆賊生出之理乎?其中雖或有抱冤者,無端放出,不復明査,則豈免於逆名乎?錫恒曰,逆獄豈盡逆乎?惟益曰,久陰不雨,此洪範傳所謂下必謀上者也。爾章曰,小臣出納推案,而浹月參鞫,凶謀逆節,昭然彰著,亂臣賊子,何代無之,未有若今日之凶慝者也。卽今日爲殿下臣子者,孰不欲食肉寢皮,而今若疏釋,則國豈爲國乎?此則決不可奉行,此必殿下未之深思也。與大臣相議,則卽今就囚者,過十餘人,而其中罪人,未必皆死之人,或有可放者,或有可配者,皆非可死之人,此非殿下所可慮也。此豈可盡殺乎?殺其重者,然後輕者自可參酌矣。濟曰,其中罪輕者,參酌處之,則可爲弭災之道,而逆獄方張,未究竟,無論有罪無罪,而盡放,豈有此理?一鏡曰,此備忘,不可施行,就其中問于大臣,擇其情犯之差輕者而酌處,還收備忘爲好。檀曰,此敎或慮逆獄之遷就,而別無遷就之慮矣。爾章曰,文案則殿下豈不下覽,而文案之外,或有可以面質者,或有觀形察色者,此罪人決不可放也。殿下雖有此敎,此罪人則決不可放也。此則以死爭之,決不敢奉承矣。泰耉曰,此非持難之事,下敎發落。眞淳曰,自古豈有如此逆獄乎?錫恒曰,如此則前頭不可治獄矣,還收後,參酌可放者放之爲好。眞淳曰,自古悶旱疏決者多,而不過死罪以下,死罪以下者輕罪也。殺人强盜,猶不可釋,三年謀弑之凶逆,公然放釋,則國不爲國矣,所關甚重。重茂曰,大臣以下,不能治犯上之賊,而何面目容於天地間乎?弼夢曰,卽今悶旱之時,忽下疏釋之命,以大體言之,好生之德也,而恐非深思之事也。聖意所在,以備忘觀之,則以其獄事蔓延,以致刑殺之擧,感和召災而然,而殿下亦嘗歷觀前史矣。他言則大臣·諸臣,皆已詳陳,更無所達,而凡干召災致異之道,人或含怨而死,則或有一夫含冤,三年不雨者矣,以其罪而死,則不以刑殺而感傷和氣也,明矣。以漢事言之,霍顯逆獄之時,誅戮甚多,而不聞以此召旱致災,吳楚七國,王室至親,而逆節狼藉,擧兵而反,故芟夷斬伐,如草木然,而不聞有召災致異,此不在人之多死少死矣。含冤而死,則雖昆虫微物,亦足致災,雖巨閥世族,伏法而死,則豈以此感傷和氣乎?雖出好生之德,此一節,未之深思也。聖王爲治,體天行政,天地之大德曰生,天地之德,以生爲主,而好生之德,不可徒用,春夏則長養,秋冬則肅殺,雖以天地好生之德,而當其時則肅殺矣。災異深遠難見,何敢曰,如是者致災,而兩次虔禱,不見肸蠁之應,輿情悶鬱,未知何由而不能格天心也。蓋以輿誦言之,逆賊之向者處分,屢次變改,終不能正法,兩凶終至減死,有此千萬意外之敎,而終僅止於賜死,失刑莫大矣。古語曰,國家失刑,士有異論,此豈但士有異論而已哉?萬民慨惜,一口同然,以卽今言之,逆獄之不能快治,反爲感傷和氣之端而已。豈可以輕釋,而爲消災之道乎?此事不難知矣,速收成命焉。檀曰,玉堂諸臣之言,節節如此,採納焉。珙曰,今此凶逆,天地間何等罪逆,而未及收殺,乃如是徑釋耶?一鏡曰,若下還收備忘之敎,則大臣獄官,當有所仰達而擧行矣。遠命曰,小臣以問郞,累參鞫坐,凶謀逆節,豈有如此輩事乎?按獄大臣,則仰體聖上寬恤之意,或有寬恕者,至於寬恕失刑之慮則有之矣,豈有以冤召災之道乎?獄官區別罪人之差輕者,欲於榻前,參酌施行,而所言皆得其宜,還收初命,擇出差輕者,而放之好矣。淳曰,小臣追到,諸臣旣有所達,而應天之道,當以實心,人臣有惡逆則治之,是爲實道理也。不治大逆,而謂以此召災,徑先疏釋,則此非實道理也。元惡大憝,自干天誅,而依法正刑,則此天殺之也,非殿下殺之也。其中按治之際,或有正犯難貸者,則重治之,不足以召災,其中輕者,則或有可脫者,或有分輕重科罪者,覈實而後輕重得矣。且以獄囚言之,大逆之得生,失刑也。若有一毫可脫之理者,入於逆招,不能査實而徑出,則亦不爲冤鬱乎?今若依法窮治之,有罪者刑之,不足以召天災,其中輕者,大臣亦可以善議施行矣。科獄罪人,比此則輕,而先朝悶旱,親幸金吾,終不就服,故不爲疏釋,如此輕罪,以渠不輸情而不釋,況此何等惡逆,而以聖上悶旱之意,致誤大刑政乎?眞淳曰,聖意則在於罪人冤氣之召災,而臣意則以爲三年旱災如此,此由於罪人之不能正法而然也。遠命曰,漢書曰,烹弘羊,天乃雨,雖掊克聚斂之臣,殺之然後乃雨,如此謀逆之人,殺之則必得雨矣,豈可以此,謂之召災乎?一鏡曰,此中或有數年前設謀者,或有挽近聚議者,未知卽今,有幾何徒黨,伏於何處,若窮治徒黨,則宗社安矣,逆賊無端見放,則逆賊何懲,國家何以保乎?備忘決不可置之,還收,何如?爾章曰,以聖上洪福,宗社默佑,有此現發之擧,若不然,則國家豈有今日也?見其文案,則骨靑心寒,諸臣或有激昻悲惋,至於下淚者,殿下不見文案之故,猶未盡知而然耶?速收,伏望。泰耉曰,古今豈有按治逆獄,而中間疏釋者乎?萬無此事理,此則不待屢言,必宜卽賜反汗,而臣等如是爭執,猶未承分明發落,尤悶鬱矣。其備忘,若使收還,則其中酌處之人,陳白施行,何如?上曰,唯。錫恒曰,小臣若善治獄,則豈有此敎乎?以此待罪矣。其中罪犯之差輕者,小臣自外有所商量矣,敢此更達。遂以罪人列錄秩,進而展之曰,罪人洪哲人,其兄義人,深入於逆招,而哲人則雖入於諸賊之招,無他執捉現發之端,氣塞停刑,義人旣死,則更無憑問之端,減死定配,何如?泰耉曰,此罪人,其兄被告之際,以義人·哲人之名,故蒙上文於兄名,而告之而已。無別樣現告之事,而出於逆招,故拿致之矣。旣杖義人,則哲人之當初停刑,以此故也。第以其自現囚,故或意有隱情逃去,以此請刑,旣累次受刑矣。然,此亦異於亡命,渠以私行,往其兄謫所,間途往他處云,此雖未知虛實,而以事理言之,索糧他處,亦非異事,如此則一向刑訊致斃過矣。酌處,何如?一鏡曰,非但亡命事也。亦豈曰無罪乎?義人則固無論,哲人亦人事不省也。遠命曰,領相所達洪哲人之事,不然矣。自初問目,以義人·哲人之出於賊招,故以此刑推耳。豈專以亡命事乎?但面質之時,聚首謀議之迹差少,故以此請刑差遲矣。泰耉曰,小臣之言,彼乃聽瑩未詳,而有此言矣。哲人本罪,豈專在於亡命乎?檀曰,義人已死,哲人似無可問之端,大臣之言如此矣。錫恒曰,雖放之,必死矣。命遇曰,哲人,少異於義人而已,豈不知情乎?以知情不告之罪,而何者減等,而何者正法乎?錫恒曰,減死定配事,判下,何如?檀曰,判下,何如?上曰,唯。出擧條檀曰,其父彦度,無除刑之敎,故鞫獄旣始之後,未及了當矣。錫恒曰,罪人李尙建,別將僞造帖一款,終不吐實,事極可駭,而設令承款,終非死罪,鄕曲流丐,欺人行術,以妖術惑衆,參酌遠地定配,何如?此則欲爲議啓,而未及矣。泰耉曰,此則惑衆爲重,非關逆獄,當初獜重,無路出銀,故欲令此人,以幻術出銀錢云云,事關逆獄,故拿來刑推,而僞造別將帖見覺而已。幻術亦不得爲之,此罪人,則以妖言惑衆,遠地定配,何如?上曰,唯。出擧條錫恒曰,鶴孫,本以白望之奴,所謂孝敬橋喪人,累次嚴刑,終不直告,情狀絶痛,而此非死罪,絶島定配,何如?檀曰,白望之奴也,使喚事耳。泰耉曰,以望之奴,追隨謀議,豈曰不與謀乎?白望往來之處,終不直告,故刑推累次矣。一鏡曰,累變辭,故累刑矣,此是白望之奴也。錫恒曰,不可置之京輦,絶島定配,何如?泰耉曰,此是凶逆,或邊遠或絶島,何如?錫恒曰,此逆賊惡種,絶島定配,何如?上曰,唯。出擧條錫恒曰,罪人玄德明·金壽天,累次嚴刑,終不承款,事極痛惋,而雖或自服,罪不至死,玄德明絶島定配,金壽天減死,絶島定配,何如?一鏡曰,此亦絶島可矣。泰耉曰,爲白望書札相通之人,不可置之宮掖間,絶島定配,何如?上曰,唯。出擧條錫恒曰,罪人金濟謙,初以李器之·金民澤·金濟謙等,嗾捕將欲殺虎龍事拿問,而器之招內,有曰,金民澤則同參的實,而金濟謙則本無與知之事云,此可謂公證,他無憑覈之端,似當還發配所矣。一鏡曰,器之·濟謙之査頓也。器之之言,似非公言矣。景說曰,渠則當死之人也,豈不容護査頓乎?檀曰,死囚爲其査頓之說,何可取信乎?濟曰,査頓之言,非公言也,何可取信也?將來雖可酌處,卽今不可放矣。錫恒曰,器之以爲民澤則爲之,濟謙則不爲云矣。一鏡曰,虎龍之招,以爲民澤·濟謙·器之,嗾弘述,謀殺虎龍云,以此發問於器之,則以爲濟謙不爲,而民澤爲之云矣,終則以爲民澤,亦不爲,頃刻變辭,何可信也?濟謙事,無他牽掛,而趙洽所告內,濟謙之子省行,有緊入處,小臣之意,以爲李正植拿來後,可以按問而議啓矣。按問之時,或有濟謙處可問之端,則旣放旋拿,事體顚倒,姑爲仍置,則不過三四五日內,正植入來,隨而酌處似好,敢達。錫恒曰,此言是矣。待正植拿來間,置之如何?泰耉曰,依此爲之乎?上曰,依此爲之。錫恒曰,罪人金時泰,與弘述面質時,言多眞率,弘述終至見屈,今無可問之端,還發配所,何如?泰耉曰,若無可問之端,則何可仍囚乎?還發配所宜矣。眞淳曰,正植處憑問之端甚多,一倂置之,待其拿來處之爲好。錫恒曰,金時泰,則亦不入於正植事矣。眞淳曰,旣釋還拿,則獄事尤遲滯矣。爾章曰,大臣所達皆是,而宇恒拿來之後,若以爲聞於時泰,則安知時泰,不出於其中耶?事有不可知矣。泰耉曰,獄事或有可疑,而曖昧者矣。檀·一鏡曰,自上慮囚,姑爲還發配所何妨?泰耉曰,待宇恒還發之言完備,而本事元不大段,還發配所好矣。眞淳曰,五六罪囚之放不放,無甚關緊,待正植拿來而處之,何如?一番平問之下,豈有承服者乎?景說曰,李宇恒不來之前,則不可還發矣。一鏡曰,面質之時,時泰雖勝,弘述取服之前,則不可徑釋時泰,其言然矣。錫恒曰,諸言如此,臣何敢固執乎?泰耉曰,待宇恒拿來間,姑置之乎?上曰,唯。錫恒曰,罪人李三錫,旣已直告,更無可問之端,放之,何如?一鏡曰,無可問矣。上曰,唯。出擧條錫恒曰,罪人趙聖復,二次嚴刑,終不直告,似當加刑,而此與逆獄有異,渠雖無狀,職是臺官,一向嚴刑,終至殞斃,則旣非聖朝之美事,且關後弊,今姑參酌,絶島圍籬安置,何如?上曰,唯。一鏡曰,曾前配所,他罪人已有入去者,改以他配所,何如?上曰,唯。出擧條錫恒曰,此外罪名皆重,不可論也。今番推案還入時,急於請對,未及議啓矣。其中李器之,嚴刑六次,第一度,雖曰直招,欲吐半呑,不能成說,更爲嚴刑得情,何如?上曰,依爲之。出擧條一鏡曰,卽今退去,酌處者酌處之,器之則依此處置,其餘則待正植拿來,似好矣。錫恒曰,金昌道輩,則待正植拿來,而可以處之,數日間姑停鞫,更啓請推案,何如?上曰,唯。命遇進讀兩司合啓,請圍籬安置罪人健命·泰采,竝命按律處斷。措語見上無加減上曰,勿煩。命遇所啓,請前慶尙監司洪禹傳削去仕版。措語見上無加減上曰,勿煩。命遇所啓,北漢守城將尹廷舟,以凶賊輩私人,久據保障之地,耗縮廩儲,陰結僧徒,心迹叵測,及今逆獄方張之日,許久離次,出沒京輦,行止詭秘,國人疑惑,如此之人,不可一刻仍畀重地,請北漢守城將尹廷舟遠竄。上曰,勿煩。命遇曰,廷舟在北漢,陰秘莫甚,如此可聽之事,何可不聽乎?景說曰,罪狀如此,而至今不允,此非至今可置之人矣。錫恒曰,廷舟已爲遞來云矣。命遇曰,渠自知其罪,遞來,而如此之人,不可置之輦轂之下,遠配爲好。上曰,依啓。命遇所啓,臣等以柳貞章等削版事,有所論啓,而聖批靳許,臣竊慨然也。貞章,以凶集腹心,曾爲黃海水使時,集之庶從昌燁,以中軍帶去米錢魚鹽,滿舶輸送于集家,前後無算,且任定州也,買得彼中名駒,送于濟謙,燕肆珍玩,納賄不絶,西關之人,至今憤罵。禹洪龜,本以庸瑣之徒,蝨附凶集,濫通備郞,同列恥與爲伍,而徒藉權凶之吹噓,猥占西關之名郡,物情固已爲駭,而當其下去之時,濟謙給送一駑駘,使之優償其價,則洪龜甘心受去,莅任翌日,稱以官馬價,橫斂三百貫錢於民結,汲汲輸送,其他媚悅賂遺,不可勝數,剝民之政,罔有紀極。禹洪采,本以權凶之私人,每事受其指揮,服事有同奴隷,憑其餘庇,猥授饒邑,貪黷無厭,掊克及民,輦輸獻媚,怨謗載路。崔鎭樞,本以喜之狎客,納其庶女,作爲觀命家庶婦,夤緣締交,圖除雄邑,前冬喜之下送李正植,駄來千餘錢貨之狀,衆所共知,今當逆黨搆煽,禍機叵測之時,如此不逞之徒,不容一日置之,請會寧府使柳貞章,順川郡守禹洪龜,載寧郡守禹洪采,安岳郡守崔鎭樞,竝削去仕版。景說曰,四啓非持難之事也。此非泛然風聞,公議如此,允從宜矣。上曰,依啓。命遇所啓,新除授持平趙翼命,時在京畿龍仁地,請斯速乘馹上來事,下諭。上曰,依啓。濟所啓,請前後合啓發論臺官遠竄,連啓,隨參諸人削奪官爵。措語見上無加減讀啓畢曰,此則向者入侍時,已仰達矣。誣辱柳重茂·宋成明之臺臣,則被罪,誣辱大臣之臺臣,則亦不施以薄罰,輕重倒置,其於待大臣之道,何如也?聽從似宜矣。眞淳曰,此啓尙不允許,抑鬱甚矣。壽期曰,此啓聽從爲宜,而不允,何也?濟曰,論兩臣之臺官,不罪,則此啓不從,亦容或可也,而彼旣罪之,則誣辱大臣之臺官,終不罪之,不亦輕重倒置乎?爾章曰,聖上久不發落,必有所思,而臺臣之言如此,聽不聽間,分明發落,何如?眞淳曰,大臣之事,至誠扶社,而渠將何心,謀害不暇,論其心腸,則罪豈不足以遠竄耶?欲害爲國之大臣,此而不罪,則何人可罪乎?每有不利於國之心,故如是矣。爾章曰,若有人臣分義,則此不敢澾之言也。濟曰,此非爲大臣事也。其時大臣之事,爲國也。誣陷爲國之人,烏得無罪乎?眞淳曰,其時大臣入對,反汗備旨,擧國臣民,莫不欣悅,渠獨何心腸,而請罪乎?壽期曰,如此之人,若不正法,則人臣何以事君乎?允從伏望。爾章曰,惶恐更達,何故久無發落也?上曰,勿煩。濟所啓,請當該同知成均大司成,竝命遠竄。措語見上無加減上曰,勿煩。濟曰,此非但容護志述之事也。其時以若不放志述,則無以入聖廟之說,欲爲藉重要君,此豈不無狀乎?聖廟若空,則招入他儒足矣,而以志述事,藉重要君,如此之人,何可不罪乎?臣等不知聖意所在,訝惑且鬱矣,更加三思。爾章曰,久無發落,鬱鬱矣,請速聽發落。上曰,勿煩。濟所啓,請寢朴致遠等三人放送之命,仍令該府,嚴覈勘斷。措語見上無加減上曰,勿煩。濟所啓,逆臣賜死,何等嚴急,而今番領藥都事,中路交違,終不逢着,致令凶魁,久逭王章,來近京輦,此實前所未有之變也。如使都事,不由捷徑,直走官路,則必無與罪人相失之理,其慢君命蔑國法之罪,豈不萬萬駭痛哉?雖因喉院稟啓,已令王府勘罪,而不可視同輕囚,略施薄罰,請當該頤命賜死都事,拿鞫定罪。檀曰,此罪人,則已自禁府,草記請拿,拿來囚禁次,出送羅將矣。爾章曰,旣已就囚,而臺官之言如此,依此爲之乎?上曰,依此爲之。濟所啓,碧沙察訪朴泰俊,本以凶逆卵育之類,今番喜賊拿來都事,馳到配所,則泰俊藏置喜賊於山村隱僻之處,至使王人,不得跟捕,及其都事,持劍督出,然後始告其處,其不有王命,容護國賊之罪,不可不依法懲討,請碧沙察訪朴泰俊,令鞫廳拿鞫,嚴問定罪。上曰,依啓。泰耉曰,前頭以議號抄配事定日矣,擧動相値之故,退定,該曹擇日,當趁速定之云,而議號抄配之時,大提學·藝文提學應參矣。藝文提學姜鋧,曾經大提學,故以爲曾經大提學後,又爲兩館提學者,近例所無,以此累次違牌,而曾經大提學後,爲兩館提學者,前多有之,以近例言之,卽今左相,旣經大提學,而又帶兩館提學矣,不可以此拘礙之意,開釋牌招,何如?上曰,唯。出擧條泰耉曰,臣不才無識,冒忝上相之位,觸事憒憒,致誤國事者,非一二,夙宵惶懍,僚相若備員則好矣,卽今右相則在位,而左相崔奎瑞,卜相之後,尙未應命,陳疏而尙未承批,故亦未敢更爲陳疏,而旣以大臣枚卜矣。其人尤何等宿德重望也,卽今朝臣,無出其右,自上盡誠召致,委以國事,則豈小臣蒙無知識者比乎?臣意必謂聖上,盡誠召致矣,尙今不下疏批,無乃誠意不厚而然,而其人雖欲來赴,何可來耶?速下疏批伏望。且國事泮渙,天災時變,民憂國計,罔有紀極,而宿德重望之人,在外不入來,若至誠召致,委以國事,則豈不大有益乎?錫恒曰,頃者請對之時,以此仰達,則以依爲之爲敎矣。尙無敦召之擧,左相本有休致,循例批答,猶且不下,則豈可來乎,誠能誠心召致,豈不來乎?各別敦召,或使承旨偕來,則不必不來矣。若果來到,則豈臣等之比乎?雖袖手而坐,亦必有利澤之及物者矣。殿下卜相,輿情洽然,而卜相不用,將焉用哉?速賜批答,各別敦召,則國史可做矣。泰耉曰,誠心召之,則未有至誠而不感者也。雖數十年休退之人,自可應命,自上至誠敦召,則豈不入來乎?又曰,臣等有所達,而終無發落,何也?上曰,依爲之。諸臣遂以此退出。
上在昌慶宮。停常參·經筵。
孝宗大王忌辰齋戒。
下直,安岳郡守徐命均,順川郡守李思周,載寧郡守柳萬春,文化縣令徐宗廈。
金致龍,以禮曹言啓曰,今此勅使留館時,王世弟一番臨見,別設宴禮,有不可已,甲戌乙酉乙未前例,竝爲磨鍊矣。別設宴禮一款,今亦依例磨鍊乎?敢稟。傳曰,依爲之。
金始煥啓曰,今日持公事入侍日次,而國忌齋戒相値,頉稟。傳曰,知道。
南就明啓曰,同副承旨朴熙晉,病不仕進,注書金相奭,昨旣有只推之命,竝卽牌招察任,何如?傳曰,允。
以備忘記,傳于金致龍曰,史官一員待命,騎馬三匹立之。
趙景命,以吏曹言啓曰,順川郡守口傳差出事,命下,而擬望之人乏少,未准朔禁軍將竝擬以入之意,敢啓。傳曰,知道。
朴熙晉,以吏曹言啓曰,今此各陵殿端午祭,許多文官執事,除問事郞廳及諸都監應頉外,決無推移塡差之路,在前如此之時,前銜文官,有付軍職塡差之例。余垕·吳與昌·尹就殷·鄭重虎·李鼎茂·金就綱·金克之·鄭東潤·金錫剛·康友諒·金弘寶,令該曹口傳付軍職,典祀官之任,以蔭官通融塡差,亦有其例,今亦依此,以爲推移塡差之地,何如?傳曰,允。
吏曹口傳政事,以柳萬春爲載寧郡守,徐命均爲安岳郡守,徐宗廈爲文化縣令,李思周爲順川郡守,權義衡爲孝寧殿參奉單付。
兵曹口傳政事,副司果余垕·吳與昌·鄭重虎·金克之·鄭東潤·金錫剛·金弘寶·金就綱·尹就殷·李鼎茂·康友諒。
金致龍啓曰,當此勅行時,西邑守令,一日爲急,而新除授載寧郡守柳萬春,以未署經,不得辭朝云,依他例,除署經發送,何如?傳曰,允。
朴熙晉,以吏曹言啓曰,今此端午祭獻官,除金吾堂上及老病在外外,斷無推移塡差之路,不得已魂殿堂上及刑官,通融塡差以入之意,敢啓。傳曰,知道。
又啓曰,勅行時,畿邑守令之責應緊急,陽智縣監罷黜之代,令該曹卽爲口傳差出,催促赴任,何如?傳曰,允。
鞫廳啓曰,罪人白烈,累次嚴刑之下,終不吐實,情狀極爲痛惋,加刑得情,何如?答曰,依啓。
又啓曰,罪人李器之,六次嚴刑之下,乃以謀殺虎龍事,知情遲晩,而陰凶諸節,終不明白納欵,更加嚴刑,期於得情,何如?答曰,依啓。
又啓曰,罪人二英,刑問五次,訊杖第二度,旣已遲晩,依前結案取招後,照律處斷,何如?答曰,依啓。
又啓曰,罪人白烈,三次嚴刑,昏窒不省,墨世,嚴刑二次,第四度亦爲氣窒,回蘇間,竝姑停刑,李器之直招之後,屢變其說,情狀尤極痛惋,加刑得情。罪人鄭宇寬·金昌道·徐德修等,張世相承服之招,有可問之端,而李正植拿來遲速,有不可知,竝更推,趙松,緊出於世相之招,卽爲拿問,何如?答曰,依啓。
又啓曰,罪人金昌道·鄭宇寬·徐德修等更推之下,語多窘遁,而李正植拿來推問時,多有憑覈之端,竝姑仍囚,待正植拿來後,稟處,何如?答曰,依啓。
趙景命,以義禁府言啓曰,正刑罪人二英緣坐,所當擧論,而法文內,出嫁則子女外,無緣坐之事矣。二英旣已出嫁,又無子女,緣坐一款,不得施行,籍沒家産,破家瀦澤,降邑號罷守令等事,令各該司捧承傳擧行,何如?傳曰,允。
吏曹口傳政事,以吳與昌爲陽智縣監。
上在昌慶宮。停常參·經筵。
孝宗大王忌辰。
南就明,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
趙景命,以備邊司言啓曰,初六日議號及配享臣抄啓後,都堂錄當爲擧行矣。吏曹郞官,例當進參,而時無行公郞官,判書雖以遠接使在外,別爲變通,郞官,令次官差出之意,分付該曹,何如?傳曰,允。
朴熙晉,以侍講院言啓曰,明日孝寧殿節祀王世弟攝行時,宮官不可不備員,而說書李匡輔,纔以覲親事,受由出外,司書柳弼垣,連呈辭疏,不爲行公,卽爲牌招,以爲備員陪從之地,何如?傳曰,允。
以司書柳弼垣牌不進,罷職傳旨,傳于朴熙晉曰,推考傳旨捧入。
南就明啓曰,右副承旨黃爾章,連以該房,進參鞫坐矣。浹月奔趨之餘,病勢猝重,今方捧密匣來詣,而目見其病狀,決難强疾往來,在前如此之時,不無變通之道,調理間,以代房推移進參,何如?傳曰,允。
趙景命啓曰,問事郞廳,以鞫廳大臣意啓曰,碧沙察訪朴泰俊,令鞫廳拿鞫嚴問事,因臺啓,命下矣。泰俊罪狀,雖極絶痛,此與逆獄有間,移送本府拿鞫,何如?傳曰,允。
朴熙晉,以義禁府言啓曰,今因鞫廳啓辭,碧沙察訪朴泰俊,移送本府拿鞫事,允下矣。朴泰俊,自任所未及上來,依例發遣府羅將拿來,何如?傳曰,允。
鞫廳啓曰,罪人李器之,屢次嚴刑之下,氣息奄奄,今又加刑,徑斃可慮。墨世·白烈昨日加刑時,氣窒停刑矣,尙未回蘇,竝今姑仍囚。李瀗往見捕將,免死虎龍一款,渠雖自明,旣不可取信,且瀗曾爲驪牧時,稱以餘結米三百餘石,任自換錢,至於本道査覈,王府議讞,論以贓律。以此觀之,則所謂貿穀錢六百兩,先爲移給於張世相云者,自爲根據,而平問之下,難以取服,刑推得情,何如?答曰,依啓。
傳于黃爾章曰,推鞫姑罷。
朴熙晉啓曰,江西縣令申思奭罷黜狀啓,纔已啓下矣。勅行迫頭,其代令該曹口傳差出,給馬發送,陽智縣監吳與昌,昨已差出,而以未署經,不得辭朝云,依他例,除署經發送,何如?傳曰,允。
吏曹口傳政事,以尹沆爲江西縣令。
答左議政崔奎瑞疏曰,省箚具悉卿懇。前後之批,已悉予意,更何多誥?卿其須體前後之旨,安心勿辭,幡然就途,用副予思想之心。仍傳曰,遣史官傳諭。原疏見下
答咸鏡監司韓世良疏曰,省疏具悉。卿其勿辭往省焉。
左議政崔奎瑞疏曰,伏以臣,伏聞我聖上,祗謁園陵,王世弟邸下,陪駕而行,瞻聆所及,悲喜竝至,而伏惟兩宮孝思,履玆西露,哀慕如新,伏不勝區區戀結之至。臣於此時,不得進伏路左,以承屬車之後塵者,蓋緣職名縻身,實有必不可進之義,而自朝家言之,則身帶職名,而息偃於君上動駕之日,亦有必不可赦之罪,惟俟執法之臣,有所勘定而已。仍伏念臣之情實,已悉於前後疏啓,席藁俟命,今已兩月,而尙未有處分,目今朝著草創,不成貌樣,而政府論道之地,乃爲一虛窠。又聞春宮會講之禮,以臣在外,至有頉稟之擧云,此雖非臣自作之罪,惶懼危蹙,直欲無生。臣之不可冒出之勢,誠難僂指以數,而只以其大體言之,不仕於先朝,而仕於今日,一不可,屛退於服政之歲,而復進於年至之後,二不可,前以金吾之陞秩,而嫌而不居,竟孤恩旨,後以大匡之極品,而偃然自當,致汚新化,三不可,苟或於此三不可,而有一段可解之說,則微臣執迷之性,當伏違命之誅,如其不然,則其在聖上體下之仁,朝家勵廉之道,亦宜不枉其性,俾得以自守其一節,如此撕捱,以閱時日,使威命損辱,而重傷於國體,重任久曠,而致誤於庶事,則雖萬戮臣身,亦何所益哉?伏乞聖明,俯賜諒察,亟許改正職秩,以幸公私,不勝大望。臣於垂死之命,荐罹慘戚,疾病奄奄,命迫朝暮,自惟此生,將無以仰答恩遇,則惟有結草於他辰,以爲報效之圖而已,言之至此,不覺感淚之盈襟也。臣無任瞻望雲天,攅手祈祝之至,謹昧死以聞。批答見上。二月入啓,五月初四曰下批。
咸鏡監司韓世良疏曰,伏以臣,至愚極陋,百無一能,而誤蒙先大王拂拭之恩,猥忝近密之班者,積有年所,自殿下嗣位之後,亦嘗屢近耿光,而徒竊廩粟,蔑效絲毫之補,顧何有片善寸長之可記者,而不意更化之初,忽有寵擢之命,臣心自愧,有不可言,而傍觀之嗤點,烏可免也?嚴命所迫,冒沒赴任,悚恧之懷,恒切于中。近伏聞儒臣之疏,以前後升擢,不離私好爲言,其言雖似泛論,其意則實非尋常,臣以首先蒙擢之人,亦安得晏然於職次乎?且臣老病已甚,死亡無日,長路㨔頓之餘,諸症越添,到營以後,長事呻痛,軍政民憂,未能一一摠管,而今春巡歷,前監司臣尹憲柱,因遞未行,臣亦因情地之如右,臨發還止,臣之罪大矣。以此以彼,萬無仍蹲冒據之理,不得不仰瀆於嚴廬之下,伏乞聖慈,亟命遞臣職名,仍令收臣資級,以謝人言,以安私分,千萬幸甚。臣無任屛營祈懇之至,謹昧死以聞。批答見上,三月入啓,五月初四日下批。
上在昌慶宮。停常參·經筵。
申時酉時,日暈。
下直,江西縣令尹沆,陽智縣監吳與昌。
孝寧殿端午祭後,大妃殿·大殿·中宮殿·世弟宮·嬪宮,政院·玉堂單子問安。答曰,罔極。
大妃殿·中宮殿,藥房口傳問安。答曰,罔極。
大妃殿·大殿·中宮殿,朝廷二品以上·六曹單子問安。答曰,罔極。
黃爾章啓曰,備邊司郞廳,以大臣意來言,今日賓廳坐起日次,而別無稟定之事,不得來會云矣,敢啓。傳曰,知道。
藥房都提調臣趙泰耉,提調臣韓配夏,副提調臣金始煥啓曰,節屆天中,殷奠又過,伏想聖孝哀慕,益復罔極。伏未審此時,聖體,若何?大妃殿氣候,亦若何?王世弟徹夜將事之餘,攝候亦如何?臣等不任憂慮,敢來問安。答曰,端陽奄屆,殷奠又過,益復罔極。慈殿氣候安寧,而予則無事,世弟攝候,雖未快勝,別無傷損矣。
金致龍,以禮曹言啓曰,王世弟冊封受勅後,翌日頒敎陳賀事,已爲啓下矣。取考前例,則丁丑年有冊封告廟及陳賀時,政府六曹物膳封進,而外方方物物膳,則因傳敎勿爲封進矣。今此陳賀時,政府六曹物膳,依例封進,而外方方物物膳,何以爲之?敢稟。傳曰,依丁丑年例施行。
又啓曰,因禮曹草記,今初六日議定尊號徽號及配享臣抄啓事,允下矣。雖値祈雨祭齋戒,會議事體重大,不可每每差退。大臣時任·原任,政府·館閣堂上·三司長官·六曹參判以上,待明朝竝爲牌招,何如?傳曰,允。
南就明,以戶曹言啓曰,本曹經用,萬分窘急之中,今年稅入大縮,以應納之米,支計一年,則其所不足,殆近二萬斛,誠甚渴悶。自前如此之時,例爲取用於江都賑廳,而賑廳則七千餘石之穀,頃已貸用,今難復爲取用。江都待變之需,近甚不敷,亦不可移動,而前頭本曹需用,不可不預爲拮据,故各樣經用,十分節損,僅聚四萬餘兩錢貨,募得大同廳貢物主人之願受者,欲先移給後,大同廳之今冬明春當給貢價米,計數取用,而自本廳捧上移送,則百官頒祿,軍兵放料之際,必將有欠縮之弊,依乙未年例,以兩南所納大同米,全船劃送,以爲補用之地,此又不足,備局句管別餉米一萬五千石,亦爲劃給,趁冬前運來,然後可以繼一年之用,亦以報賑廳之貸,亟令廟堂稟旨施行,何如?傳曰,允。
趙景命啓曰,因備局草記,明日議號及配享臣抄啓後,都堂錄時,吏曹郞官,令次官差出事,命下矣。政官卽爲牌招,開政差出,何如?
又以備邊司言啓曰,本司武郞廳金養浩,奔走勤仕,已滿十五朔,依例陞敍,守令除授事,捧承傳施行,何如?傳曰,允。
又以備邊司言啓曰,本司武郞廳朴弼垕,奔走勒仕,已滿十五朔,依例六品遷轉,或守令除授事,捧承傳施行,何如?傳曰,允。
鞫廳啓曰,罪人李瀗,嚴刑訊問之下,抵賴不服,加刑得情,何如?答曰,依啓。
又啓曰,罪人李瀗,所當依啓請加刑,而病勢甚重云,姑爲仍囚,以待其差歇擧行。李器之,停刑已久,所當加刑,而氣塞不通言語,亦姑仍囚。白烈,加刑四次,第九度氣塞停刑,而施威次,有所發告之言,其所引壽進宮金姓內人,拿來憑問。墨世,加刑三次,第三度氣塞,回蘇間,姑爲停刑,何如?答曰,依啓。
有政。吏批,判書李肇奉命在外,參判金一鏡鞫廳進去,參議李眞儒進,都承旨金始煥進。兵批,判書李光佐陳疏,參判尹就商病,參議朴彙登進,參知柳鳳徵病,右承旨金致龍進。
吏批啓曰,判書李肇奉命在外,參判金一鏡鞫廳進去,小臣獨政未安,何以爲之?敢稟。傳曰,只出緊任。
又啓曰,會寧府使,今當差出,而嘉善中可擬之人乏少,堂上閫帥中可合人竝擬,何如?傳曰,允。
又啓曰,本曹郞官,今當差出,而擬望之人乏少,外任竝擬,何如?傳曰,允。
又啓曰,羅州牧使,今當差出,而本州物衆地大,素稱難治,不可不擇差,守令中有聲績人,竝擬,何如?傳曰,允。
吏批,以沈珙爲吏曹佐郞,金翊相爲會寧府使,張孝一爲碧沙察訪,張世良爲居山察訪,鄭道顯爲延豐縣監,李世德爲檢詳,洪禹鼎爲羅州牧使,兼春秋單崔雲龍,待敎單趙顯命,檢閱單申致雲。
兵批,以曺夏熽爲水原監牧官,副司果崔龜慶·姜渭聘,副司勇南鶴聲·辛必昌。
吏批啓曰,孝陵參奉金天澤呈狀內,身病甚重,不得察任云,依例改差,何如?傳曰,允。
兵批啓曰,世弟翊衛司司禦洪禹賢,以其身病,連狀懇乞遞解,而輒以調理察任題給矣,今又呈狀以爲,病情實不可强,斯速啓遞云,病勢如此,則陪衛輪直之地,不可久曠。司禦洪禹賢,今姑改差,何如?傳曰,允。
又啓曰,卽接都摠府移文,則經歷李必耉,身病甚重,決難行公,照例處置云,經歷李必耉,今姑改差,何如?傳曰,允。
又啓曰,新除授洪州營將洪德望,以前任楊根郡守不爲交代,徑先上京事,因京畿監司狀啓,旣已罷黜矣。以外官陞資者,未赴任前遞改,則還收其資,自是規例。洪德望所授加資,依例還收之意,敢啓。傳曰,知道。
又啓曰,新除授知世浦萬戶李明著呈狀內,落馬重傷,症情危篤,差復無期,所帶邊將之任改差云,當此風和時,海防邊將,不可久曠,今姑罷黜,準期不敍,何如?傳曰,允。
又啓曰,今番都目政,三田渡別將有闕之代,前萬戶鄭斗一,邊將除授承傳,至於五次,故首擬受點矣。今聞斗一身故,已至九年云,旣死之人,矇不覺察,備擬除職,不勝惶恐。三田渡別將,後日政更爲差出之意,敢啓。傳曰,知道。
金致龍啓曰,新除授檢閱申致雲,卽爲牌招察任,何如?傳曰,允。
又以侍講院言啓曰,本院下番兼說書申致雲,連日入直矣,今日政,翰苑付職,仍爲承牌就直。兼司書尹惠敎,說書李匡輔,受由在外,司書柳弼垣,昨日只推之後,又呈辭單,不爲行公,無他入直之員,下番將未免闕直。司書柳弼垣,卽爲牌招,入直,何如?傳曰,允。
朴熙晉,以兵曹言啓曰,今五月初三日,牧使姜時健稱名人,自通化門入來,差備門外擊錚,極爲駭愕。令攸司囚禁治罪,同門守門將鄭麟瑞,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,卽接月令醫員金振興手本,則時囚罪人趙星壽,本以抱病之人,遠路驅馳之餘,卽爲就理,連處冷地,重得傷寒,食飮專廢,熱候特甚,頑痰隔塞,呼吸不平,氣息奄奄,不省人事云。自前罪人病勢如此,則有保放救療之規,敢此仰稟。傳曰,依爲之。
趙景命啓曰,問事郞廳,以鞫廳大臣意啓曰,明日議號及配享臣抄擇時,大臣以下參鞫諸臣,當爲進參,依前日榻前定奪,推鞫姑停之意,敢啓。傳曰,知道。
傳于朴熙晉曰,推鞫姑罷。
答副提學李明彦疏曰,省疏具悉。爾其勿辭,從速察職。原疏見下
答掌令愼惟益,正言李眞淳聯名疏曰,省疏具悉。推問得宜,爾等勿辭察職。原疏見下
正言李眞淳啓曰,日昨請對時,大臣以洪哲人·玄德明酌處事,陳達蒙允,而臣於其日,新參鞫坐,未見各人文案,而旋卽入侍,故不能據理爭執矣。退出之後,始見鞫案,則洪哲人干犯至重,睦虎龍招中,至有梅花點之說,而且與其兄義人,同參於給銀行藥之謀。李弘述撲殺陸玄時,德明獨受弘述指敎,情迹叵測,此獄未究竟之前,決不可徑先酌處,則臣有當論不論之失,不可晏然仍冒於臺次,請命遞斥臣職。答曰,勿辭。
掌令愼惟益啓曰,日昨請對時,大臣以洪哲人等五人酌處事,陳達蒙允。蓋德明等負犯,雖不無輕重之殊,而俱是干連逆獄之人,獄案未收殺之前,有不可容易處斷。至於洪哲人,則聚銀之迹,梅點之說,卽出於諸賊之招,比之義人,特情節差間耳。其在獄體,尤不當輕議,而前席倉卒,未及力爭,當論不論之失,已無所逃,而同僚陳疏之後,今始來避,臨事昏憒,尤無以自解,其何敢一刻仍處於臺次乎?請命遞斥臣職。答曰,勿辭。
朴熙晉啓曰,掌令愼惟益,再啓煩瀆,退待物論矣。傳曰,知道。
執義徐命遇,司諫李濟,持平金弘錫,正言鄭壽期·李眞淳啓曰,請圍籬安置罪人健命·泰采,竝命按律處斷。措語見上無加減答曰,勿煩。
司諫李濟,正言鄭壽期·李眞淳啓曰,請前後合啓發論臺官遠竄,連啓隨參諸人削奪官爵。措語見上上同。前啓中,不顧情勢體例之萬萬難强,改之曰,不顧情勢,不拘格例。前啓中,專在不悅之專在二字刪去請當該同知·成均大司成,竝命遠竄。措語見上無加減請寢朴致遠等三人放送之命,仍令該府,嚴覈勘斷。措語見上無加減罪人頤命賜死傳旨關文,馳到車嶺之際,頤命女壻金時發,於路中脅奪關文,任意拆見,威喝持者,勒令迂路作行,持者不從,則多發奴子,捽曳拘鎖,使不得前進。郵官以此馳報巡營,則爲道臣者,所當驚動惕念,一邊狀聞,捉致時發,一邊別定持者,急速馳通,而不此之爲,泛以直報禁府之意,題送於再巡郵報。此事關係,何等重大,而委之於郵官,不欲自當推治,其緩忽不職之失,不可不懲。請忠淸監司李世瑾拿問定罪。鞫廳罪人洪哲人,緊入於睦虎龍上變中有曰,諸賊會議之時,洪義人·哲人,亦來同參,而有梅花點之說。虎龍招,又曰,喜之·器之·麟重·龍澤·義人·哲人六人,以銀給於白望,納于池尙宮·烈伊處,使之和藥行凶云,則其所干犯,極其重大。李弘述之撲殺陸玄時,玄德明獨受其指揮,情跡陰秘,捕廳所屬,幾盡直招,而獨德明之頑忍不服者,情狀可惡。且陸玄被殺事,與謀殺睦虎龍事,自是一串貫來,而謀逆諸節,綻露無餘。鞫獄未究竟前,決不可徑先酌處,請洪哲人·玄德明,竝令仍囚,嚴刑得情。答曰,勿煩。
執義徐命遇啓曰,請前慶尙監司洪禹傳,削去仕版。措語見上無加減頤命·昌集纂逆之罪,神人之所共憤,天地之所不容,而異議層生,罪止賜死,處分顚倒,失刑莫大,此所以輿論益激,莫可沮遏者也。噫,兩賊之曾前負犯,罔非難貰之惡逆,而至於掌上書字,推戴之狀已著,一門逞凶,叛逆之跡彌彰,圖得密旨,追發於同黨之上變,廢黜陰計,已定於宮城之陳兵,則雖古之莽·卓·懿·溫,蔑以加矣。向者閔黯之罪,雖不至於此,而尙且追施逆律,況此兩凶之罪,萬萬倍此者乎?巨魁之不得正法,已矣莫追,三尺之典,決不可以此,而有所撓屈。請賜死罪人頤命·昌集,亟令鞫廳,收孥籍産等事,依法擧行。兇逆之徒,何代無之,而妖惡之狀,陰凶之節,豈有如喜賊之比乎?雖以世相之招觀之,其作歌辭,誣毁聖躬,矯先旨潛圖廢黜之狀,狼藉難掩,而特以奸毒頑忍之故,終斃於杖下,未施懸街之典,可勝痛哉?姑撮其最可駭憤者而言之,至於續韓詩永貞行而極矣。憑藉夢寐,矯誣在天之先靈,汚衊聖朝,至比順宗之昏亂,蓋順宗居位,病風且喑,不能視朝,而伾文之黨,乘時秉國,恣弄威福。今者此賊,顯然以聖明之淸化,歸之於永貞之尸位,其中傀儡索墜露眞面之句,則其汚辱聖躬,轉益陰兇。其意則全以傀儡,擬之於不敢擬之地,而索墜比之於兩宦之死,而露眞面三字,其所比況,尤極絶悖。所謂傀儡者,假設人面,弄以繩索,索絶則眞面自露,其意蓋以爲,向來處分,皆不能出自聖斷,兩宦死後,莫掩其本色之謂也。至於夜作詔書朝拜官,昔聞永貞今還有之句,與矯詔歌辭之意,鑿鑿相符,語意陰慘悖慢,一節深於一節,指斥於不敢言之地,構誣於不當疑之處,兇肚逆膽,綻露無餘,不待承款,昭不可掩。況其母書,以事機之垂成,有若已炊之飯,四月旬後,自有好道理云云,若非三手凶圖,布置已定,家間婦女,稔聞習知,則何至謄諸諺書,指期的言,若是其狼藉乎?鞫廳以其詩語及其母之札,發爲問目,則渠亦無辭自服,至曰,順宗猶是孝仁有德之主,隱然有譏誣聖朝之意,淊天之惡,不道之罪,渴海罄竹,流書難盡。其母與妹,亦於諺札現發之後,隨卽自裁,初無預知逆謀之事,則豈至於自斃滅跡乎?逆喜雖已杖斃,不可不施以逆律,請令鞫廳收孥籍沒等事,依法擧行。池烈之罪惡,有不可勝誅者,許多諸賊之凶謀賂物,竝皆輻輳於其家,約誓丁寧,情節綢繆。雖以二英承款之招觀之,其齎給丸藥之狀,旣已昭著無餘,若使生存,則斬爲萬段,以洩一國之憤,以正三尺之典,斷不可已,而獨恨其死已久,不得施懸街之律,神人同憤,輿情益激,請池烈亟命收孥籍沒。一自凶逆之徒,多行賂物於宮禁,肘腋之變,尙多可慮,而池烈之切親,或在紅袖,或在掖隷,益懷怨毒,自相憂疑,其所爲計,無所不至。街談巷議,莫不危懼,而況且丸藥齎給之說,已發於二英之招案,則所謂丸藥,未知藏在誰人,隱在何處,及今逆烈已死,雖不得究覈,而如此之類,決不容一刻留置於宮掖,請烈伊族屬,一竝汰出,以杜禍根。喜賊拿來都事,行到靈巖,則郡守文德麟,自袖中,出示本郡遠竄罪人洪錫輔之小札,喜賊家搜探文書中諺札一張及詩稿一張,懇請出給,都事之發行也,錫輔又追送傔人於路中,要使還給其詩札,期於順便,諺札卽喜母之書,而詩稿卽喜賊之所作,續永貞行也。如使錫輔,初無與賊同情之事,則詩與札有無,渠何由與知,而再三請給,若是其懇曲耶?其爲情狀,不可不窮覈得實,請罪人洪錫輔,令鞫廳拿鞫嚴問。答曰,不允。喜賊及錫輔事,依啓。
朴熙晉啓曰,因侍講院草記,司書柳弼垣牌招事,命下矣。今已夜深,待明朝出牌之意,敢啓。傳曰,知道。
又啓曰,監兵使遞來後,親納密符,例也,而前黃海監司金有慶,來到城外,稱以有病,使褊裨替納密符,殊甚未安,推考警責,何如?傳曰,允。
副提學李明彦疏曰,伏以如臣至愚,受國厚恩,曾在先朝,猥塵器使,逮至嗣服之初,首叨寵擢之命,拔之郞署之列,畀以封疆之任,前後叨竊,實踰涯分,感激洪私,糜粉難酬。惟以古人所謂追先帝之殊遇,欲報之於陛下者,尋常自誓于心。向者權奸竊柄,威福日以益去,主勢日以益孤,每一念至不勝憂憤,乃於前秋拜箋之日,敢以三年諒陰,蓋嘗恭默而思道,一朝奮發,庶幾振作而有爲等語,竊附規祝之誠矣。繼以國有大變,彝倫幾斁,危亡之禍,迫在朝夕,而爲臣無狀,旣不能忘身殉急,遭時不幸,又未忍甘心從宦,祗欲投章自劾,裂冕遠逃,以爲自靖之圖耳。何幸天啓聖衷,廓揮乾斷,姦凶屛逐,朝著肅淸,宗社幾危而復安,臣於是懽忭慶祝,雖滅死萬萬,無恨也。不意玆者,伏奉除旨,以臣爲弘文館副提學者,臣聞命以來,驚惶慙恧,實不知置身之所也。顧念臣稟性愚魯,最出人下,少而失學,長益無聞,直一倥倥無知漢耳。不惟臣不敢以文學自居,雖平生所阿好者,亦未嘗以此期之,蓋嘗濫竽瀛選,而一番見汰,通籍金閨,而五年不調,其未允於物情,不合於華貫,卽此可見,而況今所叨,地望自別,官長於詞掖,職親於講幄,實是淸朝之極選,儒者之上榮,非人人所可得以僥冒,則臣於是職,固已萬不近似,而銓部苟然充擬,聖上誤加恩點,有若循例除拜,全無難愼底意。除目一下,瞻聽俱駭,知臣之才識甚下者,莫不以臣爲濫,見臣之踐歷素淺者,莫不以臣爲驟,臣之被人笑罵,固不足惜,而獨不有累於始初淸明之政乎?意謂公論之地,必有駁正之擧,而顒俟多日,尙今寂然,不得不封章自列,仰暴危懇。伏願聖明,俯賜鑑燭,亟命遞改新授之職,回授可堪之人,國體幸甚,私分幸甚。臣無任激切屛營祈懇之至,謹昧死以聞。批答見上
掌令愼惟益,正言李眞淳聯名疏曰,伏以臣等,昨於鞫坐,見罪人鄭宇寬,更推問目牢諱之後,渠以爲且有上變事云云。大臣以爲,問目外雜招勿捧事,旣已榻前定奪,宇寬所欲言者,不過爲死中求生之計,使勿發說,蓋宇寬有可告之事,則拿鞫前告之可也,旣拿後卽告,亦可也,而在囚屢日,更推之際,始欲上變,情迹可疑,亦關後弊。大臣之不許發告,意固有在,而第以獄體言之,罪人旣稱上變,則無論時之早晩,事之虛實,似宜有一番推問之道。臣等以此爭執,而大臣終始持難,臣等旣有所見,不得不仰陳於宸嚴之下,伏願聖明,分付鞫廳,趁卽推問,憑覈虛實而處之,千萬幸甚。臣等無任屛營祈懇之至,謹昧死以聞。批答見上
康熙六十一年壬寅五月初五日己丑未時,上御進修堂。左承旨南就明,右承旨金致龍,持公事入侍,假注書金東俊,記事官趙顯命·宋寅明,同爲入侍。就明讀開城留守李世最,勅行支應無路,慈毋山城銀四千兩,特爲許貸,以爲支勅之資事狀啓。踏啓字讀慶尙監司兪命凝,上年秋冬等褒貶,待到任後滿五十日常限封進事狀啓。踏啓字讀京畿監司趙泰億,務安大同米敗船事狀啓。踏啓字讀京畿監司趙泰億,以逆賊張世相籍沒家舍,劃給金浦郡,使之重造衙舍事狀啓。踏啓字讀江原監司呂必容,原州倉庫各穀反庫事狀啓。踏啓字讀黃海監司李眞望,與延安府使申聖夏,法當相避,請遞差事狀啓。踏啓字讀宣惠廳粘連,忠淸左道御史趙文命書啓,忠州牧使宋堯卿,陰城縣監金祖澤,黃澗縣監金泰壽等三邑守令,善治褒啓啓目。踏啓字致龍讀義禁府都事崔會昌,以頤命賜死事下去中路,與拿來都事交違,待罪狀啓。踏啓字讀黃海兵使趙世望,載寧民人爲虎囕傷致死狀啓。踏啓字讀新濟州牧使崔烷,與新水使朴世涏,交代乘船後,水使前帶密符上送事狀啓。踏啓字讀慶尙右兵使崔鎭漢,星州居李載善等,統營納防布載去,到陝川持爐峴,白晝逢賊黨劫奪狀啓。踏啓字讀全羅監司兪命弘,罪人朴瑞雲等到配狀啓。踏啓字讀咸鏡監司韓世良,三水罪人寅宋物故狀啓。踏啓字讀咸鏡監司韓世良,罪人放未放,依關文擧行狀啓。踏啓字讀全羅監司兪命弘,樂安罪人朴太江物故狀啓。踏啓字讀慶尙監司兪命凝,以南益華爲中軍狀啓。踏啓字讀黃海監司金有慶,平山舊後營將平山府使李岋罷職,代新府使朴泰道,仍差察任事狀啓。踏啓字讀慶尙左兵使李順坤,寧海·盈德有惡虎,金幸得·金巨福等,捉得惡虎四頭事狀啓。踏啓字讀京畿監司趙泰億,黃海道信川郡囚推罪人趙慶餘,富平府到配事狀啓。踏啓字致龍曰,前後疏批,久而未下,諸臣之連日陳達,非不知未安,而若有緊急事,則豈可不達?想亦下燭,而以卽今言之,明日乃賓廳會議,此莫重大事,牌招應參之人,可也。昨日大提學李光佐,則有不可不引嫌者矣。勿爲泛然,而今日內下疏批,則其事可爲也。光佐疏批最急,今日內必爲之意,敢達。上曰,唯。致龍曰,三司長官,自是應參之人,而長官或無之,取考前例,則或有無長官,則以次官爲之之時矣。大司憲·副提學在外未來,以次官爲之之意,敢達。玉堂趙遠命·朴弼夢·尹淳之疏,當爲之疏也,以其急於請對,故旣出而復爲辭疏,其疏批,亦速下而後,可以出矣。諸臣之疏,不過辭職事耳,今日內爲疏批之意,敢達。上曰,唯。顯命曰,小臣惶恐,而以職掌所關,故敢達。藝文館書冊,本來零星,若干餘存,皆不秩無用矣。取考謄錄,則逆賊家籍沒書冊,或有屬之於本館之時,今番逆家籍沒書冊,在戶曹則無用,移給本館之意,敢達。上曰,唯。諸臣以次退出。
上在昌慶宮。停常參·經筵。
金始煥啓曰,右副承旨黃爾章,雖有身病,不至大段,連不仕進,廳中苟簡,卽爲牌招察任,何如?傳曰,允。
金致龍啓曰,三司中憲府·玉堂,俱無長官,令次官參坐會議之意,昨日筵中陳達矣。執義徐命遇,副校理朴弼夢,一體出牌之意,敢啓。傳曰,知道。
以弘文館副校理朴弼夢牌不進,罷職傳旨,傳于朴熙晉曰,推考傳旨捧入。
趙景命啓曰,大提學李光佐,大司諫李師尙,今日議號與配享臣抄啓之時,違牌不進矣。推考傳旨,今方捧入,而莫重典禮,不可無文衡及諫院長官,竝更爲牌招,何如?傳曰,允。
以備忘記,傳于朴熙晉曰,史官三員待命,騎馬九匹立之。
朴熙晉啓曰,史官三員待命事,命下矣。史官不備,宣傳官二員代送之意,敢啓。傳曰,知道。
又以吏曹言啓曰,長陵忌辰祭獻官,行益善守漢,西陵都正煜,實預差啓下矣。俱稱身病,今日受香,終不進來。雖未知病勢輕重之如何,而莫重祭享,致有臨時窘急之弊,事甚未安,竝推考,其代不得已以行錦南守棟,改付標以入之意,敢啓。傳曰,知道。
以備忘記,傳于朴熙晉曰,史官一員待命,騎馬三匹,卜馬二匹立之。
朴熙晉啓曰,史官一員待命事,命下矣。史官不備,宣傳官代送之意,敢啓。傳曰,知道。
賓廳啓曰,臣等以議號及陪享人抄啓事,來會賓廳,而大提學李光佐,違牌不進矣。國之大事,無大於此,必有主文之人,然後始可議定抄啓。聞光佐欲爲入來,而只以昨日陳疏未及承批之故,趑趄不敢入云,事體極爲未安,卽爲牌招,以爲進參之地,何如?傳曰,允。
朴熙晉啓曰,大提學李光佐再牌之下,來詣闕下,而以前疏未承批之故,終不入來,又復陳疏到院,而齋戒相値,不得捧入。大臣以下,今方齊會賓廳,莫重議號,因文衡之不得備員,將不得擧行,事體極爲未安。疏批未下之前,無他變通之道,何以爲之?敢稟。無批答,而大提學李光佐疏批卽下。
答兵曹判書兼大提學李光佐疏曰,省疏具悉。文衡重任,不宜過讓。安心勿辭,從速行公。原疏見下
朴熙晉啓曰,今日賓廳議號時,副校理朴弼夢,當爲進參,而以疏批未下,不爲承牌,事體極爲未安,旣有只推之命,更爲牌招,何如?傳曰,允。
以副校理朴弼夢再牌不進,罷職傳旨,傳于朴熙晉曰,推考傳旨捧入。
朴熙晉啓曰,陪享臣抄啓,事體旣重,三司不可不備員,副校理朴弼夢,旣有只推之命,一日三牌,雖似未安,有不可膠守常例,更爲牌招,何如?傳曰,允。
答副校理朴弼夢疏曰,省疏具悉。爾其勿辭,從速察職。原疏見下
賓廳會議,領中樞府事金宇杭在外,領議政趙泰耉進,左議政崔奎瑞在外,右議政崔錫恒進,左參贊姜鋧進,右參贊柳鳳輝不進,吏曹判書李肇遠接使在外,參判金一鏡進,戶曹判書金演進,參判李禎不進,禮曹判書李台佐進,參判柳重茂進,兵曹判書李光佐進,參判尹就商不進,刑曹判書朴泰恒進,參判李森進,工曹判書韓配夏進,參判李泰龜進,知春秋沈檀進,大司諫李師尙進,執義徐命遇進,副校理朴弼夢進。
賓廳議號,光烈仁敬王后,追上徽號曰,孝莊明顯。諡法,慈惠愛親曰孝,履正志和曰莊,獨見先識曰明,行見中外曰顯。孝敬仁顯王后,追上徽號曰,懿烈貞穆。諡法,溫柔聖善曰懿,秉德遵業曰烈,大慮克就曰貞,布德執義曰穆。惠順王大妃殿尊號曰慈敬。
賓廳會議,肅宗大王廟庭配享諸臣,三點閔鼎重,四點李尙眞,五點金錫胄,八點南九萬·朴世采,七點尹趾完·崔錫鼎,一點金萬基。
賓廳啓曰,今日配享諸臣會圈,則八點領中樞府事奉朝賀南九萬,左議政朴世采,七點領中樞府事尹趾完,領議政崔錫鼎,四人抄出,別單書入之意,敢啓。答曰,知道。
黃爾章,以備邊司言啓曰,今日議號配享諸臣抄啓後,仍行都堂錄之意,纔已定奪矣。大提學李光佐,承牌來詣賓廳,議號及配享諸臣抄啓,依例擧行,而獨於都堂錄,强引不當引之嫌,反覆開曉,終不入參,揆以事體,殊涉未安。李光佐從重推考,使之入參圈錄,何如?傳曰,允。
朴熙晉啓曰,延安府使申聖夏,旣因道臣相避狀聞,見遞。當此勅行迫近之日,不可不速出其代,令該曹口傳差出,給馬發送,何如?傳曰,允。
吏曹口傳政事,以鄭錫三爲延安府使。
答副修撰趙遠命疏曰,省疏具悉。爾其勿辭,從速察職。原疏見下
朴熙晉啓曰,副修撰趙遠命疏批已下,卽爲牌招,以爲備員入直之地,何如?傳曰,允。
以副修撰趙遠命牌不進罷職傳旨,傳于朴熙晉曰,推考傳旨捧入。
朴熙晉啓曰,奉常寺官員,以提調意啓曰,宗廟及各殿薦新,何等重大,而櫻桃之爛熳於市上已久,端午日亦已節晩,故分付掌苑署,累度催促,不卽擧行,經宿之後,今始封進,事之可駭,莫此爲甚。當該掌苑署官員,姑先推考,色吏令攸司囚禁科罪,何如?傳曰,允。
黃爾章,以義禁府言啓曰,今此鞫獄多事之日,本府都事,不可不備員,出使都事金沆,令該曹口傳閑官換差,何如?傳曰,允。
又以義禁府言啓曰,因臺啓,謀逆杖斃罪人喜之收孥籍沒事,命下矣。緣坐等事,法當施行,喜之父母·祖孫·妻妾·子女·兄弟姊妹及伯叔父·兄弟之子,年歲存沒居住,令漢城府,分付五部,急速査出,成冊牒報後,依律文擧行,而籍沒家産,破家瀦澤,降邑號·罷守令等事,令各該司,捧承傳擧行,何如?傳曰,允。
吏曹口傳政事,禁府都事,造紙署別提柳尙徽相換。
掌令李景說啓曰,臣於日昨請對時,以洪哲人·玄德明·鶴孫·李尙建等酌處事,心有所不然者。蓋哲人則非但其亡命之罪,虎龍招中,旣與其兄義人,同參於聚銀之謀,又入於梅點之說。德明則獨受弘述之指敎,旣已撲殺陸玄,又以謀殺虎龍·鶴孫,則一從逆望之使喚,必知其行藥等事。尙建則托以幻術,誑惑賊徒,圖踏印信,謀聚銀錢,情狀叵測。如此窮凶之輩,有難容易酌處,故臣果有所論執,而倉卒之際,未能終始力爭矣。追聞物議,大加非斥,兩司諸僚,俱以此引避,則臣之當論不論之失,於此益著。昨緣日暮,今始來避,所失尤大,請命遞斥臣職。答曰,勿辭。
黃爾章啓曰,掌令李景說,再啓煩瀆,退待物論矣。傳曰,知道。
司諫李濟啓曰,臣於日昨請對時,謹隨三司之後,同爲入侍。大臣以洪哲人·玄德明等處事,陳達蒙允。夫哲人罪犯,干係至重,與其兄義人,無甚差別,德明則以弘述腹心,撲殺陸玄,譏捕虎龍等情節,累次嚴訊,終不直招。獄事未究竟之前,俱不當輕議酌處,而臣職忝臺閣之列,未克據法爭執,致令重囚輕脫,鞫體漸弛,溺職之責,無以自解,而且昨日僚臺,以兩人仍囚嚴鞫事,先避後啓,而臣則矇然不避,書送謹悉於簡問之時,是則前有遇事不言之罪,後有冒嫌不避之失,許多眚釁,隨事輒現,譏斥之來,自知難免,而昨緣賤疾猝劇,終夕昏倒,今始扶曳來避,彌增惶愧。以此情勢,不可一刻仍冒於職次,請命遞斥臣職。答曰,勿辭。
正言鄭壽期啓曰,臣於卽者,兩司多官,以鞫廳諸罪人酌處時,不能爭執,相繼引避,臣於此亦有所不敢自安者。臣新自下邑,猥承榮召,入都翌日,卽對前席,鞫事顚末,未及聞知,諸囚稟處之際,未果以一言,據例論執,臣何可獨自晏然於言地乎?請命遞斥臣職。答曰,勿辭。
執義徐命遇啓曰,臣於日昨請對時,按獄諸臣之酌處鞫囚也,略有所論執,而倉卒之際,未能終始力爭矣。退聞物議,大以爲非,兩司諸臣,至以此相繼引避,則臣之當爭不爭之失,與諸臺無異,方擬自列,而今以賓廳會議事,天牌降臨,他不暇顧,黽勉趨參,而臣之情勢,則到此益危蹙矣。揆以私義,決無一刻蹲冒之理,請命遞斥臣職。答曰,勿辭。
黃爾章啓曰,司諫李濟,再啓煩瀆,退待物論矣。傳曰,知道。
又啓曰,正言鄭壽期,再啓煩瀆,退待物論矣。傳曰,知道。
又啓曰,執義徐命遇,再啓煩瀆,退待物論矣。傳曰,知道。
又啓曰,議號配享,今已啓下,而夜色已深,待明朝禮曹郞廳招傳之意,敢啓。傳曰,知道。
兵曹判書兼大提學李光佐疏曰,伏以臣,積病在身,少感寒暑,則輒至濱殆者數矣。向者承牌詣闕,薄着度夜,渾身戰懍,始發寒感,轉輾添傷,累日大痛。少減之後,旋復扈駕南郊,症情還劇,幾不免顚仆,忍死陪還,暫赴鞫坐,氣升神昏,幾至關窒。舁還私次,遂不省事,頭痛如碎,不能忍須臾,百骸顫掉,水飮不下,氣息綿綴,若垂盡之狀者,至於三日,治疏乞免,亦不能自力矣。連下藥物,昨來始得差減,而量此澌困淹綿之形,非時日間所能蘇完動作,本兵重任,何敢一向虛帶?況臣於兼帶文衡之任,固已自劃於寸心,雖因陪扈事急,不得不拜命,而終不容因循冒據,重爲自欺欺天之歸。且今都堂,將會圈弘文新錄,而臣曾於丙申之錄,不待文衡出仕,獨以亞堂參圈,大失於館閣事體,終以是有改錄之擧,臣誠慙悔莫追,訟罪無窮。今若都忘前日之敗事,復以館閣堂上,唐突於圈錄之坐,則冒沒無廉,無甚於此,雖被大,何敢爲是乎?三館之銜,縻在臣身,則徒取撕捱,更無完錄之期,瀛館揀選,何等重擧,乃可以一人之故,任其遷就,而莫之通變乎?念此床玆之身,運動無路,新朔奄屆,端陽又過,而竟未克少洩,兆弓之哀,前去祥期,其有幾番殷事,而不能自盡微誠,乃爾有生如此,不如死之久矣。情溢辭迫,不暇序次,尤增死罪。伏乞聖明,少垂愍察,亟命褫臣所帶本兵·文衡兩重任,俾重務不至於曠廢,而臣亦得以專心調息,獲延殘喘,則實再生之恩也。仍命治臣廢闕情禮之罪,則亦可以少勵臣子之分矣。且臣於江都事,竊有所悶慮者,敢此附陳。夫江都者,緩急所歸,何等關係,而近年數褫,殆同傳舍。又値大無,百度蠱壞,廩廩乎不可收拾矣。前留守沈壽賢,善於其職,殫心補苴,而在任僅若干月,今遽褫易,雖尋常官守,尙不可數月一易,況於百年經營之保障重地乎?使事雖重,猶有他人,何必於此?趁速變通,許其還仍,而出疆之任,改選他人,恐不可但已,乞令廟堂稟處焉。臣無任惶隕祈懇之至,謹昧死以聞。批答見上
副校理朴弼夢疏曰,伏以臣,於千萬夢寐之外,忽叨館職新命,惝怳悚惕,不知所以置身之所也。夫近來瀛館之選,雖曰不古,其不學無識,推魯倥侗,如臣之甚,而濫竽於是職者,未或前聞,則所當直據難冒之實,以爲自劾之地,而在臣今日處義,有未暇及於此者,何也?臣於頃年,得忝館錄,繼有削圈之擧,刊名匪據,私分粗安,今於年久之後,忽因儒臣陳請,乃有復錄之命,除旨恩召,長弟聯翩,竭蹶趨承,分義當然,而竊念玉署剡錄,何等遴揀,而旣削還復,實所創見。人雖不似,職是榮選,去就之節,不宜自輕。今若徒知承命之爲恭,罔念喪廉之可恥,盡棄素守,突爾出脚,則自心慙恧,已不可言,公議嗤點,當復如何?肆當動駕之時,不敢廁迹於陪從,今此荐召之下,未免坐犯於逋慢,罪合重誅,恩靳例罷,臣之情勢,轉益窮蹙。玆不得不疾聲哀籲於天地父母之前,伏乞亟削臣職,仍命選部,勿復檢擧於館職,使公器無濫,私義粗伸,不勝幸甚。臣無任屛營祈懇之至,謹昧死以聞。批答見上
副修撰趙遠命疏曰,伏以臣,學未通古,才非需時,環顧其中,最居人後。淸塗顯職,夢魂不到,而向在丙申,謬膺瀛選,自知冒濫,竟至改圈,事未前聞,實是創有,則此莫非如臣人器之萬不近似,而有以致此耳。不意到今七年之後,因筵臣陳請,許令復錄,繼有除命,臣於是,愕眙失圖,旋覺汗顔。玉署之官,何等淸華,而旣削而仍,有類兒戱。臣雖無狀,粗知廉義,今若揚揚冒出,處以儒臣,翺翔鑾坡,出入細氊,則人將不食臣餘,堂堂聖朝,亦何取喪廉冒恥之一鄙夫哉?朝臣之因一時情勢,一辭再辭,迫於威命,黽勉而出者,間或有之,而今臣所叨,雖萬被誅戮,斷無承命之理。此非但賤臣之自劃,亦已通朝之所知,有遞而已,無他道理。故再昨扈從,竟未趨造,只以迎送路次,瞻望羽旄,少伸分義而已。有召輒違,無路轉動,罪積逋慢,罰止問備,顧臣私義,可謂窮蹙,不得不疾聲哀籲於天地父母之前。伏乞聖明,諒臣所辭,亶出衷曲,有非外讓飾辭之比,亟許鐫遞,仍命選部,勿復檢擬,以澄仕路,以安私分,不勝萬幸。臣無任屛營祈祝之至,謹昧死以聞。批答見上
上在昌慶宮。停常參·經筵。
仁祖大王忌辰齋戒。
下直,延安府使鄭錫三。
朴熙晉啓曰,持公事入侍,而自今日至十日,以國忌齋戒,頉稟。傳曰,知道。
黃爾章,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
朴熙晉啓曰,今日鞫坐,右副承旨臣黃爾章,當爲進去,廳中只有臣熙晉,伴直無人。左副承旨趙景命,今日病不仕進,而拘於廳規,不得請牌,何以爲之?敢稟。傳曰,牌招。
又以禮曹言啓曰,卽接敬寧殿參奉所報,則昨日大雨後,正殿門上椽木,後邊北椽木及左右浮椽,庫庫滲漏大段云。依例本曹堂上·郞廳,進去奉審後,稟處,何如?傳曰,允。
黃爾章啓曰,兩司多官,引避退待,今已經宿,尙未處置,事甚未安。今日鞫坐,憲府則持平金弘錫進去,而諫院則無推移進參之員,除在外鞫坐進去人員外,疏批未下及呈告人員,竝卽牌招,使之處置,仍爲推移參鞫之地,何如?傳曰,允。
朴熙晉,以弘文館言啓曰,副修撰趙遠命,昨日違牌,旣有只推之命,更爲牌招入直,下番闕直,已過累月,其在事體,殊涉未安。都堂錄旣已完圈,後日政,上下番闕員,盡數差出,仍卽牌招察任,何如?傳曰,允。
以副修撰趙遠命牌不進罷職傳旨,傳于朴熙晉曰,推考傳旨捧入。
朴熙晉,以禮曹言啓曰,取考辛卯年謄錄,則祔廟時,仁烈王后追上徽號玉冊文,令藝文館製進云。今此仁敬王后·仁顯王后追上徽號冊寶,令祔廟都監措備,而玉冊文,亦令藝文館,急速製進,何如?傳曰,允。
又以禮曹言啓曰,臣廷濟,進詣敬寧殿,與本殿參奉李震佐,眼同奉審,則正殿前面門上椽木滲漏,後面北邊兩椽間滲漏,仰土剝落,西南北三面浮椽,亦多間間滲漏處,而門上椽木滲漏處,似有流下之痕,故奉審殿內,則西南邊椽間,亦爲滲漏,東邊前面第三斑子滲漏,修改之擧,似不可已,吉日令日官推擇,則今五月十五日辰時爲吉云。先告事由祭,同日望祭,當爲兼行,祝文中以此措辭添入撰出,而移安同日同時,還安及還安祭,事畢後,臨時設行,所用雜物,令各該司急速磨鍊進排。亦令繕工監,別定監役官,趁卽擧行事,分付,何如?傳曰,允。
又以禮曹言啓曰,肅宗大王廟庭配享之臣,以領中樞府事奉朝賀南九萬,左議政朴世采,領中樞府事尹趾完,領議政崔錫鼎,已爲啓下矣。取考謄錄,則令奉常寺造位版,依前例,送于各其家祠堂,遣官設祭,宣敎書訖,書位版,臨時進詣于魂殿,大王神輦,詣宗廟時,陪於神輦後以往云。配享臣敎書製述及位版造作祭官祭物等,令祔廟都監及各該司擧行,何如?傳曰,允。
以備忘記,傳于趙景命曰,長番內官孫荊佐,當爲莫重公事,如是濃墨,極爲非矣,推考。
傳于趙景命曰,大司諫李師尙推考傳旨,濃墨改書以入。
朴熙晉,以迎接都監言啓曰,禮曹佐郞崔雲龍,都監郞廳啓下矣。聞雲龍,以預備兼春秋,昨日啓下,待令於闕中云,兼春秋,姑令頉下,使之專察都監之任,何如?傳曰,允。
趙景命啓曰,左副承旨趙景命,同副承旨朴熙晉,請對矣。傳曰,引見。
諸承旨請對引見時,全羅道押送罪人金承錫,出付鞫廳,別爲鞫問得情事,榻前定奪。
朴熙晉啓曰,問事郞廳,以鞫廳大臣意啓曰,副修撰趙遠命,以問事郞廳,連日進參矣。今因玉堂請牌,不爲仕進,凡問事郞廳除本司,自是舊例,此後則依例請牌安徐,專管問事之任,何如?傳曰,允。
趙景命啓曰,問事郞廳,以鞫廳大臣意啓曰,諸承旨請對入侍時,全羅道押送罪人金承錫,出付鞫廳,別爲鞫問得情事,命下矣。承錫所上變書,出付鞫廳,以爲鞫問之地,何如?傳曰,允。
記事官李太元書啓,臣承命馳往于龍仁魚肥谷左議政崔奎瑞所住處,傳宣聖批,則以爲臣於前日封疏之後,伏聞國有凶逆之變,雖事在旣往,而追思,尙且骨驚而心戰。其在臣子之義,宜伸奔問之誠,而以職名之在身,不敢爲冒進計。且緣疏批未下,亦不得陳章自列,蹙伏俟譴,無地自容,不意今者,史官遠臨,俯傳聖批,不惟不以爲罪,辭旨隆摯,有逾尋常,至以用副思想之心爲敎。噫,此豈負罪賤臣,所當得於聖明之下者哉?奉讀再三,不覺感淚之盈襟,臣之情實,前後疏啓,底蘊已竭,更無可達之辭,雖螻蟻微忱,不足以上格穹蒼。然其不可冒進之勢,求之理義,灼然無疑,雖婦孺,皆知之,臣豈敢萌一毫變動之計哉?臣自在先朝,違逋朝命,傷損綱紀,至於二十二年,識者之寒心,固已久矣,而今此老猶不死,得逢今日,又被撕捱,恰已半年,未知前頭罪戾之果至何地,勘律之果在何時,而臣實孤負兩朝之恩遇,永爲千古之罪人,飮泣徊徨,惟愿速就溘然而已。竊欲更上文字,以祈矜許之恩,而當此朝家多事之時,猥以私懇,瀆擾於其間,千萬惶恐,只得席藁私次,以俟嚴誅。伏乞聖明,亟賜處分,使重任不至久曠,群僚知所警畏,不勝幸甚云矣,敢啓。傳曰,知道。
正言李眞淳啓曰,臣以洪哲人等酌處時,不能爭執事,日昨引避,承勿辭之批,而急於論啓,未果退待矣。兩司多官,以伊日事,相繼引避退待,則臣於此,固已難安,而臣之所論兩囚之外,其餘諸囚情犯,俱係緊重,法例不宜徑勘,而臣未能一竝論列,則臣之疎漏之失益著,其何敢仍冒於臺次乎?請命遞斥臣職。答曰,勿辭。
朴熙晉啓曰,正言李眞淳,再啓煩瀆,退待物論矣。傳曰,知道。
答前持平朴弼夢疏曰,省疏具悉。爾無所嫌,勿辭察職。原疏見下
副校理朴弼夢箚曰,伏以掌令愼惟益,以洪哲人等酌處時,未能爭執,避嫌。啓辭見上掌令李景說,以洪哲人等酌處時,未能爭執,避嫌。啓辭見上司諫李濟,以洪哲人等酌處時,未能爭執,避嫌。啓辭見上正言鄭壽期,以諸罪人酌處時,未能論執,避嫌。啓辭見上執義徐命遇,以鞫囚酌處時,未能終始力爭,避嫌。啓辭見上正言李眞淳,以洪哲人等酌處時,未能論執,日昨論啓,未能竝論諸囚事,避嫌。啓辭見上竝引嫌而退,筵席倉卒,或論或否,事勢適然,不必爲嫌,何可以此,輕遞多臺。請掌令愼惟益·李景說,司諫李濟,正言鄭壽期,執義徐命遇,正言李眞淳,竝命出仕。取進止。答曰,依啓。
鞫廳啓曰,罪人一業,拿來推問,則國喪初,入闕內時,聞此說話,果爲傳說於烈伊處云,而其所問答中,有憑覈之端,以此發爲問目,白烈處更推,何如?答曰,依啓。
又啓曰,臺臣疏批中,有推問得宜之敎,故罪人鄭宇寬處,推問,則所告如此。內官崔泓·朴載元·金九俊·金夢相·咸遇春,竝拿問。所謂內人石烈及元徽,旣已身死,所謂崔泓養女金尙宮及尹就商·沈益昌,竝一體拿問,而尹就商則方帶將任,依例發遣宣傳官,先收密符後,拿來,何如?答曰,依啓。內人養女,元無是理也。
趙景命啓曰,臺諫出仕事,命下,而今已夜深,待明朝出牌之意,敢啓。傳曰,知道。
持平朴弼夢疏曰,伏以兩凶致法,初旣下處斬正刑之命。又從大臣之言,有拿鞫得情之敎。又因政院稟啓,有加劍之命。又因大臣箚中賜死之語,有依施之敎。又因禁堂所達,有正法之命,而終下判付,罪止賜死。夫兩凶罪犯,俱是惡逆之巨魁,論以三尺,宜伏肆市之刑,而一變再變,至於三變,臺閣執法之論,乍允乍寢。大臣原恕之言,隨請隨從,以致處分顚倒,失刑莫大,臣恐自此,凶逆無所懲畏,王章□□可施,國人之憤,愈往愈激。臣以爲依最初處分,以嚴討逆之典,以洩神人之憤,斷不可已矣。臣之日昨筵奏,非有他意,夫首相之參涉於二凶論斷之事,而不以爲嫌者,蓋以逆獄現發之後,二凶至於分啓,則其爲罪犯,與前有異故也,而臣意猶以爲泰采,雖不干連於此獄,槪論四凶所犯,則聯名凶箚,實爲其本罪,首相之與議於此事,謂終有嫌。且其筵對箚陳,失之太寬,臣之所以爭論於前席者,意蓋如此,而第於遣辭之際,自不無礙逼之語,致令首相出城,右揆引咎,鞫事遷就,遂使凶賊之徒,彌日假息於囹圄之間,此實臣之罪也。臣安得晏然而已乎?伏乞鐫削臣職,以安大臣之心,俾大獄速完,不勝幸甚。臣無任屛營祈懇之至,謹昧死以聞。批答見上,四月入啓,五月初七日下批
康熙六十一年壬寅五月初七日辛卯申時。上御進修堂。左副承旨趙景命,同副承旨朴熙晉,請對入侍,假注書金東俊,記事官宋寅明·申致雲,同爲入侍。景命進曰,卽者全羅監司兪命弘狀啓,來到本院,而狀啓中,有密書上送之事,罪人金承錫,亦爲押送矣。所謂密書,臣等拆見,則其所爲言,至謂伏法罪人餘黨尙存云,事極驚心。狀啓及密書,敢此持入請對矣。此罪人金承錫,乃以慶尙道移文,以官庭推辨之時,裂破官旨,發惡官前,做出無根妖怪之言,誣陷土主罪,辛丑年流三千里定配光陽罪人也。上曰,唯。景命遂於榻前,拆全羅監司狀啓,金承錫所納密書一度及抵光陽公兄私通一度,同封於其中,景命讀狀啓畢,以私通拆之,納于上前,上展諸香案,而下覽。下覽畢,又以密書拆之,納于上前,上展諸香案,而下覽,下覽畢還下之。景命曰,罪人金承錫,旣自湖營,押領來到,而渠旣云密書上納。監營狀啓,亦曰便是變書,所當分付禁府,領去牢囚,卽爲鞫問,而卽今鞫獄方張,大臣及禁堂,皆在鞫坐,此罪人別爲稟旨推覈事,分付於鞫廳乎?何以爲之乎?敢達。熙晉曰,分付鞫廳乎?上曰,唯。景命曰,狀啓則踏啓字,下禁府宜矣。景命,以密書一封,私通一封同裹,請留中曰,此則渠之密書也。姑置之於內,分付禁府,啓請密匣而後,乃可下矣。景命,遂於榻前書之曰,五月初七日,諸承旨請對引見時,全羅道押送罪人金承錫,出付鞫廳,別爲鞫問得情事,榻前定奪云。諸臣以次退出。
上在昌慶宮。停常參·經筵。
仁祖大王忌辰。
夜一更,月入太微西垣內。
趙景命啓曰,訓鍊大將尹就商,旣有拿推之命矣。命召旣令宣傳官奪來,訓局重地,不可無一時摠察之人,何以爲之?敢稟。傳曰,禁衛大將兼察。
又啓曰,訓局軍務,使禁衛大將兼察事,命下矣。禁衛大將李光佐,卽爲牌招,分付,何如?傳曰,允。
以執義徐命遇,司諫李濟牌不進罷職傳旨,傳于趙景命曰,推考傳旨捧入。
又以傳于曰,訓將之任,國舅爲可兼察事,分付。
趙景命啓曰,訓將之任,令國舅兼察事,命下矣。御營大將魚有龜,卽爲牌招,分付,何如?傳曰,允。
注書尹光益呈辭,代以李重觀爲假注書。
朴熙晉啓曰,御營大將魚有龜,承牌來詣闕外,陳疏到院,而國忌齋戒留院,而將任一時爲急,何以爲之?敢稟。傳曰,入之。
趙景命啓曰,御營大將魚有龜,疏批已下,將任兼察,一時爲急。更爲牌招,使之聽傳敎之意,敢啓。傳曰,知道。
又以弘文館言啓曰,本館上下番見存四員內,校理尹㝚,奉命在外。修撰尹淳,疏批未下。副修撰趙遠命,以問事郞廳,進參鞫坐,而因鞫廳草記,除本司,請牌安徐事,旣已允下,下番無他推移入直之員。令政院稟旨,變通差出闕員,仍卽牌招察任,何如?傳曰,允。
南就明啓曰,假注書李重觀,時無職名。依例付軍職,冠帶常仕,何如?傳曰,允。
趙景命啓曰,因弘文館草記,下番無推移入直之員,令政院稟旨,變通差出闕員,仍卽牌招察任事,命下矣。在前如此之時,雖値齋戒,政官有牌招開政之事,何以爲之?敢稟。傳曰,牌招開政。
又以問事郞廳,以鞫廳大臣意啓曰,罪人鄭宇寬,原情捧招之際,卽稱沈檀·金一鏡,乃是魁首云。其言雖極無理,不敢晏然參坐,迸出待命於府門外,而旣已開坐,諸罪人,亦皆拿來,故仍爲畢坐推問之意,敢啓。傳曰,知道。
朴熙晉,以禮曹言啓曰,六次祈雨之後,得雨旣洽,雨意亦未開霽,祈雨祭更爲設行一款,姑觀前頭,稟處,何如?傳曰,允。
黃爾章啓曰,鞫廳大臣以下,來詣請對矣。傳曰,引見。
有政。吏批,判書李肇奉命在外,參判金一鏡待命金吾,參議李眞儒進,左副承旨趙景命進。兵批,判書李光佐進,參判尹就商拿囚,參議朴彙登病,參知柳鳳徵進,左副承旨趙景命進。
吏批啓曰,判書李肇奉命在外,參判金一鏡待命金吾門外,小臣獨政未安。何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避竝擬,何如?傳曰,允。
以尹聖時爲校理,柳弼垣爲副校理,李明誼爲副修撰,權益寬爲修撰,以李世德單付舍人,單付兼春秋。
兵批啓曰,京畿水使,今當差出,而擬望之人乏少。他道閫帥,竝擬,何如?傳曰,允。又啓曰,慶尙左道兵使及黃海水使,今當差出,而擬望之人乏少,他道守令竝擬,何如?傳曰,允。又啓曰,司果李必弘,閑良金鎭應·金愛邦等,賊人指捕之功,俱有加資之命,而李必弘,雖已資窮,未經准職,金鎭應·金愛邦,係是閑良,何以爲之?敢稟。傳曰,加資。
以閔昌基爲兼內禁將,韓宇錫爲都摠經歷,柳萬增爲都摠經歷,李思彦爲武兼,尹集來爲僉知,咸逸賢爲梨津萬戶,李汝玉爲京畿水使,尹忠敎爲侍直,李顯謨爲洗馬,李獻一單付副司果,李重觀單付副司正,前營將洪德望折衝,今降御侮。以李宜揆·元夢鼎爲司禦,嚴慶遇爲翊贊,李存道爲衛率,崔泰康爲知世浦萬戶,李廷彬爲洪州營將,具後翼爲黃海水使,金翊相爲慶尙左兵使。
黃爾章啓曰,今日鞫坐,因判義禁沈檀,同義禁金一鏡待命,不得開坐之意,敢稟。傳曰,知道。
南就明啓曰,判義禁沈檀,同義禁金一鏡牌不進推考傳旨,今方捧入矣。所當更請牌招,而闕門已閉,待明朝牌招,以爲參鞫之地,何如?傳曰,允。
領敦寧魚有龜疏曰,伏以臣,猥以戚臣,謬帶將任,今幾周年矣。才分之不逮,已不可言,而情地之悚蹙,日以益甚。幸蒙聖鑑之曲察,獲免扈衛兩廳之兼察,私心感激,日夜幸祝,而近又賤疾沈綿,曠廢職務,方欲一曝血懇,冀遞軍任之際,忽有萬萬意外,訓局兼察之命,繼而召牌辱臨,臣誠警惶懍怵,來伏闕下,而訓局軍務,爲任最重。且本兵之長,例兼三軍門之任,聖敎之初命禁衛大將兼察者,揆以國體,至爲允當,而旋有變通之敎,令臣兼察,在臣私義,益增悚惕,而有不可冒昧替當者,咫尺天陛,不敢徑進,敢冒萬死,猥陳危懇。伏乞聖明,俯察肝膈之懇,深軫國體之重,依前傳敎,仍授於本兵之長,使處分得當,微分獲安,不勝幸甚。臣無任屛營祈懇之至,謹昧死以聞。答曰,省疏具悉。卿其勿辭,安心行公。
大司憲鄭齊斗疏曰,伏以臣於上年,猥蒙召命,恩諭至重,臣不敢聞命,冒死自陳,悚伏竢罪,且有時月矣。不意今者,忽有新命,以臣爲憲職,諭以上來,臣驚惶戰薄,不知所措。至有別諭申召,復如前日,十行綸音,諄復不已,有非愚臣,所敢當受者。夫以臣無用之實,賤陋之狀,已盡前疏,天鑑罔逃。奈何不復見別,以此格外之授,非常之命,濫加下臣,荐及草莽,若是其重疊也?殿下方以命哲之初,恭默之際,惟日兢業,思新厥命,嘉靖如商宗,安懷如周宣,罔不在今日,則其招延之數,資助之選,固宜審愼,不宜混及無似,徒貽人笑。今乃加以憲職之叨,其都御命德之重,又非庸下疎賤所可堪議,以益釁戾者也。其處之無章,擬之非倫,至於如此,而不復加恤,銓擧之錯纇,恩數之褻越,亦已甚矣。且臣於前日,與諸臣同召,廁在人後,猶且濫竽之爲懼。況今以此,特先臣身,首蒙其罪,誠不敢以不肖之身,仰以遺累,以重四方之譏議也。玆敢不避鈇鉞,上瀆尊嚴,悉陳前後,以祈財正。誠以聖明之鑑,克加明察,果盡綜絯之道,則釐刊之政,宜不竢於終日也。伏祝聖明,亟許回燭,改臣新授之職,罷臣收召之命,處盡裁物之宜,俾全生成之澤,則臣死且含榮,不勝大願。臣無任徊徨蹙迫戰灼祈懇之至,謹昧死以聞。答曰,省疏具悉。卿勿過辭,幡然就途,以匡否德。
壬寅五月初八日未時,上御進修堂。鞫廳大臣以下,請對入侍時,領議政趙泰耉,右議政崔錫恒,同義禁金重器·柳重茂,右副承旨黃爾章,持平金弘錫,獻納尹會,假注書李重觀,記事官宋寅明·申致雲。領議政趙泰耉進伏曰,久旱之餘,得此甘霖,誠爲多幸矣。伏未審,此時聖體若何?上曰,無事矣。大妃殿氣候何如?上曰,一樣矣。王世弟氣候何如?上曰,無事矣。又曰,鞫廳事有所達,故臣請對矣。今此罪人宇寬,敢爲死中求生之計,乃請上變。臣則知其所告之必爲虛妄,只是延拖獄事,欲延晷刻之命。且以獄體言之,不捧罪人雜招,實是舊規,故不許發告,而臺官直爲陳疏,聖批又許推問,故臣等不得已奉行。始令發告,則先提判義禁沈檀,同義禁金一鏡兩人名字,以爲渠輩之魁首,而以宇寬之凶悖,猶不敢謂之識面,則世間,豈有推爲魁首而其黨不相識面者乎?此一款,已是虛怳落空,其爲所供,莫非荒亂,更無可問,而其中謀害四殿之說,極其驚心痛骨,不可不急急究覈,故卽拿諸人,各捧招辭,則所知宦官五人等,亦以不識宇寬爲供。至於元徽·尹就商兩人,亦是宇寬招中緊知者,而元徽則已死,無可憑問,就商則宇寬自謂不相識面,其所發告,無非不識面之人,則世間豈有如許同黨?亦豈有如許告變乎?所謂數千兩銀子,入送石烈云云之說,宇寬稱以自外備給者元徽,而其間傳送者尙儉,在內受用者石烈,而此三人皆死,楷梯已絶,則其假托已故之人,欲爲陷人之計,明若觀火,誠極痛惋。臣等又觀其供辭中,所可絶痛者,自上所下判付,謂之崔泓所爲。且今番處分,大小除拜,一諉於渠輩之所周旋,其所主意,一如世相之矯誣,喜賊之詩語。渠雖凶頑,犯於惡逆,方在死境,顧安敢爲如此絶悖之說乎?其所誣上不道之罪,萬萬絶痛。且渠言上年十一月晦間謀議之際,至有金一鏡爲疏頭,當爲吏參之說,金一鏡之爲疏頭封章,在於十二月初六日,則未封章之前,萬無以此酬酢之理,而急於構陷一鏡,追後粧撰,自不覺其事之先後言之差錯,事事絶痛,言言無據,死囚之欲逐獄官,雖非異事,而以生不識面之沈檀·金一鏡,謂之魁首云者,據此一款,可以打破其奸情。此漢所告,旣知其節節誣罔,一如向時賊望除去獄官免死之計,其所誣上不道惡逆之罪,不可不嚴懲。本罪中添入問目,嚴鞫得情,所告各人等爰辭,明白可據,鑿鑿有證,不可一向滯囚,竝分揀放送,何如?兩禁堂,旣被白地誣罔,方待命於金吾門外,不可不開釋勉出,使之因參鞫坐,何如?卽今李正植,亦已拿來,莫重鞫獄,一時爲急,而因兩禁堂之不齊,勢不得開坐,敢此仰達。上曰,唯。右議政崔錫恒所啓,死囚之獄中告變,前古所無之事。臣於鄭宇寬上變之事,終始持難者,爲慮舊法之輕廢,後弊之難防也。因臺疏之批,問其所告者何事,則果不出所料矣。蓋宇寬,本以張世相之腹心私人,及其被囚之後,必欲甘心於沮敗獄事,爲世相報復之計,內援不干之宦侍,外誣倚重之宿將,及至更推之時,猝擧金吾兩堂之名,以爲魁首,必欲逐去而後已,此實白望之餘謀也。蓋判義禁沈檀,持論公平,而至於拷訊重囚之際,意在嚴治,頗加考察。同義禁金一鏡,人品峭直,務在嚴峻,故獄中諸囚,含怨次骨。按獄之初,已有齮齕之心,屢發於供辭,終未得售其計。今此宇寬,乘機闖發,疑亂獄情,此不但死中求生之計而已。其包藏禍心,壞敗國事之狀,明若觀火。且其更推所供中,始以不忍聞之語,及於不敢言之地。又以翻換朝局爲辭,至以前冬處分之事,謂渠輩之所周旋,其誣上不道之罪,已不勝其誅。況且末端,中外合勢動兵等語,驚心痛骨,有不忍聞,而首尾橫決,破綻百出,推案纔已入啓,陰凶情節,伏想畢露於淵鑑之下矣。臣等亦非不知奸情敗露,有難成獄,而只爲事係重大,獄體所關,不得不啓請推問,而獄情源委,大略如此。今無更問之端,被囚諸人,似當一倂放送。宇寬誣上不道,陷人惡逆之罪,不可不懲。更推問目中,添入罪名,嚴刑得情,依法處斷,不容但已。至於金吾兩堂之誣枉,如右所陳,今若以此爲嫌,終不行公,則非但適足以中其逐去之計。按獄之臣,爲死囚所構陷,又從以遞其任,則將至於國不爲國,而此後雖有逆獄,更無設鞫按治之路,其流之弊,可勝言哉?禁府堂上沈檀·金一鏡,特加開釋,俾卽出仕,恐不可已,故敢此仰達。上曰,依允。領議政趙泰耉以病,因承旨黃爾章,仰達退出。獻納尹會所啓,罪人頤命賜死傳旨關文,馳過車嶺之際,頤命女壻金時發,於路中,脅奪關文,任意拆見,威喝持者,勒令迂路作行。持者不從,則多發奴子,捽曳拘鎖,使不得前進。郵官以此馳報巡營,則爲道臣者,所當驚動惕念,一邊狀聞,捉治時發,一邊別定持者,急速馳通,而不此之爲,汎以直報禁府之意,題送於再巡郵報,此事關係,何等重大,而委之於郵官,不欲自當推治。其緩忽不職之失,不可不懲。請忠淸監司李世瑾,拿問定罪。上曰,依啓。又啓曰,鞫廳罪人洪哲人,緊入於睦虎龍上變中。有曰,諸賊會議之時,洪義人·哲人,亦來同參,而有梅花點之說。虎龍招又曰,喜之·器之·麟重·龍澤·義人·哲人六人,以銀給於白望,納于池尙宮烈伊處,使之和藥行凶云云,則其所干犯,極其重大。李弘述之撲殺陸玄時,玄德明獨受其指揮,情跡陰秘,捕廳所屬,幾盡直指,而獨德明之頑忍不服者,情狀可惡。且陸玄被殺事,與謀殺睦虎龍事,自是一串貫來,而謀逆諸節,綻露無餘,鞫獄未究竟前,決不可徑先酌處。請洪哲人·玄德明,竝令仍囚,嚴刑得情。上曰,勿煩。又啓曰,臣於金吾判付朴致遠等放送之命,竊不勝訝惑之至。致遠等,意構相臣,語逼聖躬,論其負犯,決難容貸。臺臣究問,元非美事,初不拿覈,容或可矣。而一訊徑釋,莫鉤隱情,旣無補於待臺閣之義,大有壞於審王法之道。況其原辭,吐呑不明,情節叵測,若不更加嚴問,則適增其悖慢之氣,而累聖朝而損獄體,則尤大矣。請寢朴致遠等三人放送之命,仍令該府嚴覈勘斷。上曰,勿煩。又啓曰,罪人志述,書進所懷,逼辱聖躬,無復有人理,職在師儒者,所當嚴斥之不暇,而其時國子堂上,不但視若尋常,循例捧入,藉重賢關之空堂,措辭啓稟,操切君父,略無忌憚,其無嚴不敬之罪,不可不懲。請當該同知·成均大司成,竝命遠竄。上曰,勿煩。又啓曰,前冬大臣縣道一疏,不過援引古事,自附匡救之義,而兩司合啓,直請削黜,遣辭危險,顯有嫁禍之意,及夫庭請旣罷之後,大臣不顧情勢,不拘格例,毅然自奮,走入禁門,爲限死力爭之計,誠以天位將危,宗社如綴,聖明求助之志,哀痛惻怛。臣子秉彝之心,有不忍暇論他事,則其斷斷血忱,可謂有古大臣風,及其造膝抗言,終至回天,則大小人情,動色相賀,而處耳目之任者,乃敢白地捏造,驅於罔測之科,始請拿鞫,旋又變爲遠竄,其閃忽神縮之態,姑不暇論。本心之不悅於收還備旨者,昭不可掩,其陰兇之罪,在所必討,請前後合啓臺官遠竄,連啓,隨參諸人,削奪官爵。上曰,勿煩。持平金弘錫,獻納尹會所啓,健命,以師命·頤命之從弟,昌集之血黨,重之以奸毒暗慝之性,常懷怨懟,陰畜異志,愜同三兇,情節綢繆。前冬非常之敎,爲今日臣子者,孰不抹血飮泣,思所以救正,而健命獨何心腸,恚恨於傳旨之請收,移鋒急擊,憤怒於諸宰之抗爭,恣意叱罵,箚請節目,脅迫君父?頃於充价等奏請也,周旋竣事,職分之固然,而做成左右媵御之說,誣及聖躬,其罔上不道之罪,固已難貸,而族黨姻婭,今又緊參於逆謀,況平地乎?主張之賊,近出於子姪,掌上〈書〉字,推戴之計,不越於同堂,謀逆簒奪,自其一門內事也。如是而渠敢曰,獨無所犯乎?論其前後罪負,實是覆載難容之賊。泰采則陰譎爲心,濫滑成性,平生伎倆,惟以禦下蔽上,貪權樂勢,爲第一義,實元載·路巖之類耳。頃歲略示崖異於三兇,及以淸塗顯秩,啗其子觀彬則遂與三兇,打成一片,調繆投合,叛棄君父之心,固已權輿於此矣。頃當逆復之投疏,忽有非常之下敎,上自搢紳,下至輿儓,莫不奔走號泣,冀得反汗,而泰采權辭閃弄,面瞞諸宰,峻塞其庭籲之請,愜同三兇,造相和應,乘夜上箚,請定節目,惟恐事機之或誤於呼吸之間,而君父之一刻安於其位,陰兇之情,爲逆之狀,較諸三兇,一而二,二而一者也。噫,況今兇逆之變,發於肘腋,辭連之類,罔非其血黨心腹,則泰采獨安得一日容息於覆載之間乎?請圍籬安置罪人健命·泰采,竝命按律處斷。上曰,勿煩。持平金弘錫所啓,前慶尙監司洪禹傳,自是庸騃無識之人,登科之日,適聞在鄕姊妹之喪,諉以慰悅老母,秘不發喪,恬然應榜,自同無故之人,人皆唾罵,不齒人類。目今濫叨重藩,一政一令,皆不成貌樣,閫帥·守令,恥爲下官,莫不駭笑。向日巡到統營時事,亦極可駭,其時議罷而還仍,已失廟堂之事體。及夫更化之後,自知其罪釁,自處以五日京兆,廢務高臥,日事貪饕。當此歲歉穀貴之日,各邑所在營穀,多數貿錢,殆遍一道,守令或有據理不遵行者,而不知其羞愧事,駄載絡繹,醜聲狼藉,如此傷倫蔑法之人,不可一日置之搢紳,請前慶尙監司洪禹傳,削去仕版。上曰,依啓。又啓曰,頤命·昌集纂逆之罪,神人之所共憤,天地之所不容,而異議層生,罪止賜死,處分顚倒,失刑莫大,此所以輿論益激,莫可沮遏者也。噫,兩賊之曾前負犯,罔非難貰之惡逆,而至於掌上書字推戴之狀已著,一門逞兇,叛逆之跡彌新,圖得密旨,追發於同黨之上變,廢黜陰計,已定於宮城之陳兵,則雖古之莽·卓·懿·溫,蔑以加矣。向者閔黯之罪,雖不至於此,而尙且追施逆律,況此兩兇之罪,萬萬倍此者乎?巨魁之不得正法,已矣莫追,三尺之典,決不可以此,而有所撓屈,請賜死罪人頤命·昌集,竝令鞫廳,收孥籍産等事,依法擧行。上曰,依啓。又啓曰,池烈之罪惡,有不可勝誅者,許多諸賊之兇疏賂物,竝皆輻輳於其家,約誓丁寧,情節綢繆,雖以二英承款之招觀之,其齎給丸藥之狀,旣已昭著無餘。若使生存,則斬爲萬段,以洩一國之憤,以正三尺之典,斷不可已,而獨恨其死已久,不得施懸街之律,神人同憤,輿情益激。請池烈竝命收孥·籍産。上曰,依啓。又啓曰,一自兇逆之徒,多行賂物於宮禁,肘掖之變,尙多可虞,而池烈之切親,或在紅袖,或在掖隷,益懷怨毒,自相憂疑。其所爲計,無所不至,街談巷議,莫不危懼,而況此丸藥齎給之說,已發於二英之招案,則所謂丸藥,未知藏在誰人,隱在何處,及今逆池烈已死,雖不得究覈,而如此之類,決不可一刻留置於宮掖。請烈伊族屬,一倂汰去,以杜禍根。上曰,依啓。判義禁沈檀,同義禁金一鏡,勿爲待命,牌招參鞫事,榻前下敎,諸臣俱退出。
上在昌慶宮。停常參·經筵。
太宗大王忌辰齋戒。
金致龍啓曰,吏曹郞廳來言,守令有闕,政事,何以爲之?敢稟。傳曰,過國忌後,爲之。
黃爾章啓曰,判義禁沈檀,同義禁金一鏡牌不進推考傳旨,今方捧入,而以罪囚誣辱之言,至於陳疏,元疏纔已退却矣。昨日筵中聖敎開釋之後,又此則入,固爲未安。鞫事遷就,極涉可慮,竝更卽牌招,以爲趁速開坐之地,何如?傳曰,允。
金致龍,以侍講院言啓曰,本院下番司書柳弼垣,連日入直矣。昨日政,移拜館職,兼司書尹惠敎,說書李匡輔,俱受由在外,兼說書申致雲,以本職入直,無他推移之員,不得已以上番,姑降入直,而文學·司書有闕之代,令政院稟旨差出,仍卽牌招察任,何如?傳曰,允。
以備忘記,傳于黃爾章曰,兩人賜死之後,無爲奴籍沒之法,到今爲之,終涉過當。昨日筵中累次啓辭中,未及覺察矣,旣已身故,傳旨還收。
黃爾章啓曰,今五月初七日,長陵忌辰祭內摘奸單子,有頉處禁推事,命下矣。敦義門軍士五名闕點,令攸司囚禁科罪,何如?傳曰,允。
以校理尹聖時,副校理柳弼垣,修撰權益寬,副修撰李明誼牌不進罷職傳旨,傳于金致龍曰,推考傳旨捧入。
政院啓曰,昨日筵中因臺啓,頤命·昌集兩罪人,有收孥籍沒之敎矣。卽伏見備忘記,兩人賜死之後,無爲奴籍沒之法,到今爲之,終涉過當。筵中累次啓辭中,未及覺察矣。旣已身故,傳旨還收事,命下矣。兩兇罪狀,固宜正法,而末減賜死,未免失刑,中外齊憤,臺臣爭執,收孥之典,幸蒙允許,輿情稍以爲快,王章庶可得伸矣。不料今日,忽有此還收之敎,臣等聚首驚愕,繼之以訝惑也。固知聖上此擧,亶出於寬貰之意,而三尺至嚴,公議難遏。且伏念國朝以來,賜死罪人之收孥籍沒,非止一再,而先朝亦有已行之典,決不可旣命旋寢。臣等忝在近密,不勝慨惋之忱,敢效古人徼還之義。伏乞聖明,收還備忘,依前成命擧行,幸甚,惶恐敢啓。傳曰,勿煩。
黃爾章啓曰,三司來詣請對矣。傳曰,引見。
金致龍,以延接都監言啓曰,卽接遠接使移文,則勅使渡江之期,似在於今月十三日,前頭路程記,當以關文中二十八日磨鍊,而中間事故,姑未可知,更爲推擇數三日,以爲推移磨鍊之地云。令該曹急速推擇,知委於儐臣處,使之待勅使渡江,停當擧行,何如?傳曰,允。
趙景命啓曰,判義禁沈檀,同義禁金一鏡,勿爲陳疏,卽爲承牌,設鞫參座事,榻前下敎矣。金一鏡承牌來詣,沈檀三牌之下,終不應命,其在分義,殊甚未安。所當更爲牌招,而非但闕門已閉,一日四牌,亦傷事體,何以爲之?敢稟。傳曰,莫重鞫坐,不宜遷就,更卽牌招。
金致龍啓曰,判義禁沈檀,更卽牌招事,命下矣。該房承旨黃爾章,一體牌招之意,敢啓。傳曰,知道。
趙景命,以義禁府言啓曰,因臺啓,內人池烈收孥籍沒事,命下矣。池烈父母·祖孫·養子女·兄弟·伯叔父·兄弟之子,姓名年歲及存沒居住,令漢城府,分付五部,一一査出,成冊牒報後,依律文緣坐施行,而籍沒家産,破家瀦宅,降邑號,罷守令等事,令各該司捧承傳擧行,何如?傳曰,允。
金致龍,以祔廟都監郞廳,以都提調意,啓曰,祔廟尊崇冊禮時,玉冊文·敎命文製述官,書寫官,樂章文製述官,玉寶·金寶·篆文書寫官,別單書入,而中宮殿樂章文,則辛丑年,議大臣勿爲事,啓稟,蒙允,故丙辰年,亦用辛丑年例矣。今亦依辛丑·丙辰兩年例,不爲磨鍊之意,敢啓。傳曰,知道。
壬寅五月初九日申時,上御進修堂。三司請對入侍時,大司諫李師尙,右副承旨黃爾章,執義徐命遇,掌令愼惟益·李景悅,持平金弘錫,副校理朴弼夢,假注書李重觀,記事官宋寅明·申致雲,執義徐命遇,進伏曰,今日備忘之下,有所憫鬱,敢此陳達矣。頤·集之罪,聖明已洞燭矣。昌集之宮城陳兵,頤命之掌書推戴,豈可免逆律乎?旣謂之逆,則豈可免收孥籍沒之典乎?當初賜死,已失刑矣。臣等仰體寬仁之政,不能爭執,人心之抑鬱,爲如何哉?昨日臺啓,旣已允從,今日旋下還收備忘,王章之失,神人之憤,愈往愈甚,請還收備忘。大司諫李師尙進伏曰,今日,齋戒日也。臣等之合辭陳請,非依例也,兩兇收孥籍産事,兩司合辭,蒙允矣。今此還收,遽下於千萬意外,臣等聚首驚惑,莫知其致此之由也。二兇纂逆之罪,旣是天地之所不容,神人之所共憤。推戴之迹,叛逆之狀,狼藉於賊招,論其罪犯,雖莾·卓·懿·溫,無以加矣,而罪止賜死,失刑莫大。輿情之憤鬱,愈往愈甚,此臣等之所以竭誠爭執,必正王法,而聖明之特加洞燭,俯賜開允者也。噫,妖腰亂領,雖未行懸街之律,而收孥籍産,猶可伸三尺之典,而纔承允許之命,旋下反汗之音,王綱將至於壞謬,兇逆亦無以懲戢,處分之顚倒旣甚,而刑政之關係亦大,請寢備忘。掌令愼惟益進伏曰,此非獨臣等之言,大小公共之論也。收孥籍沒之命,不過一日,旋卽反汗,群情抑鬱,爲如何哉?卽今群囚滿獄,若不施逆律於此渠魁,則其他,將何以治之乎?請還收備忘。掌令李景說進伏曰,前後處分之顚倒,爲殿下惜之也。四五日內,有命輒還,不知幾許巡也。昨啓蒙允,孰不快心,而今下還收之敎,國家失刑,莫不於此,當初若施處斬之典,罪極當矣,而減之又減,止於賜死籍孥之典,今又還收。前頭亂臣賊子,接迹而起,則將何以治之乎?請還收備忘。持平金弘錫進伏曰,兩兇旣以逆死,則孥戮之典,乃次第件事也。今若失刑,則亂臣賊子,無所懲畏。今日殿下,若不允兪,則臣等當碎首爭之而已。亂賊必討,春秋之法也。頤命·昌集,乃是逆黨之魁首,而終不施極刑。麟重輩,乃其枝葉,而刑其身,收其孥,籍其産,則王章之失,莫大於此,而將至於國不爲國,請還收備忘。副校理朴弼夢進伏曰,逆賊罪犯及備忘還收事,諸臣旣已盡達,臣則更無所贅煩者矣。臣待罪臺閣,爲日最久,閱月合辭,終不允兪,及夫逆節益發之後,始乃允從,上意所在,槪可知矣。輿情之痛快,爲如何哉?其後異議層生,一變再變,末減至於賜死,終始失刑,莫此爲大矣。昨日兩司之爭執,快允收孥之請,三尺之典,可以得行,神人之憤,可以少泄。千萬意外,下此備忘,臣等聚首驚心,莫測其所以然也。所謂推戴者,自有逆變以來,絶罕之賊也。身負推戴之名,而終逭於斬戮之典者,斷無是理,如臣無似,見輕君父,終緣大臣之請,至收斬戮之命,臣不勝慙恧慨惋之至。刑政之乖謬,固可謂重大,而臣之所憂者,又有大於此者。大抵人君處事,必當詳審於初頭,似無後悔,而今此處分,數數變改,都無歸宿,非但爲失刑之嘆,竊爲聖明惜此擧也。古者人君,猶愛嚬笑,今殿下執德不固,終無定算,君德失於上,刑法壞於下,將至於國不爲國之境,可不懼哉?頤命若謂之非逆,則初何以賜死也?初旣賜死,則收孥之典,乃次第件事也。今備忘若不還收,則殿下處分,豈非斑駁之〈甚〉者乎?古語曰,刑不可以貴勢免,雖尋常刑罰,尙不可以貴勢,而有所容貸,況逆賊乎?論其負犯,頤命輩,渠魁也,權貴也。天紀·尙吉輩,枝葉也,寒微也。收孥之法,獨行於枝葉寒微,而不行於渠魁權貴,則書之史冊,豈不貽羞於千古哉?刻印銷印,自古有之,終不害爲轉環之德,唯願亟收成命。又曰,臣雖無狀,爲國血忱,妄自謂不後於人,不顧一身禍福,唯以殺諸賊安君父爲期者,亦可謂有所畜積,殿下試思之。昨年聯箚之計,幾危君父,今此纂弑之謀,不啻狼藉,若非祖宗之默祐,其能得有今日乎?今因處治之顚倒,亂臣賊子,益無所懲畏,逆節兇孼,必將接迹而起,臣等到此地頭,竭誠報國之計,已矣無以自效,抑未知殿下,當置宗社於何地?言之至此,不勝刻骨痛恨也。李師尙又進曰,臣以長官,入侍咫尺之下,縷縷開陳,豈有一毫挾雜之意哉?向者閔黯賜死之後,追施孥籍之典,今此兩兇,比之閔黯,輕重懸殊,而今者千萬意外,反下孥籍還收之命,登之史冊,嫌於仁弱,有累聖德,國體自此而大壞,王章自此而不伸,請加三思。徐命遇又進曰,閔黯賜死雖久,必施逆律。且楨·楠,雖賜死,煥·燦輩,終被連坐之律。今日兩兇,豈委之以賜死,而不施孥籍之典哉?今若不蒙允從,則終日守陛,碎首爭執而已,請加三思。李師尙又曰,玉堂所陳,非但爲獄刑之差爽,實有慮於君德之闕失,其言甚善矣。以君德言之,則變改無常,將必有害,請從儒臣之請。承旨黃爾章進伏曰,自古聖人,豈盡無過耶?殿下此擧,終是過擧,改之爲貴,臣等若有一毫挾雜之心,如是煩陳,則將死有餘罪,諸臣之請,豈有一分自爲之計哉?直以愛君憂國之忱,合辭陳請,至再至三,請從諸臣之言。李師尙又曰,今日此事,若不關係於國家,則臣等,何敢如是覼縷乎?一時過擧,終至改度,則實有光於聖德,今日廷臣,若不匡正,則其罪亦大矣。今者大獄方張,獄情漸變,殿下此擧,雖出於不忍之心,而所謂不忍字,不當施於逆獄也,請加三思,特許允從。上曰,勿煩。黃爾章又曰,三碩招中,有先殺國舅之言,而賊人招中,有圈也二字,所謂圈也之意問之,則乃渠輩私相隱語也。圈字以諺釋之,則與魚有龜字,同音故也。此等隱語,非卒然辦出之言,其淫兇惡逆之謀,其來久矣,可勝痛哉?判義禁沈檀,同義禁金一鏡,勿爲陳疏,卽爲承牌,今日內設鞫參座事,榻前下敎。諸臣俱退出。
上在昌慶宮。停常參·經筵。
太宗大王忌辰。
黃爾章啓曰,小臣鞫廳坐起進去下直。傳曰,知道。
趙景命啓曰,備邊司郞廳來言,今日賓廳坐起日次,而國忌正日相値,不得來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
假注書李重觀服制,代以李萬東爲假注書。
以館學儒生柳等疏,傳于金致龍曰,處分已定。此後如此之疏,勿爲捧入,此疏還出給。
金致龍啓曰,館學儒生柳等上疏,有還出給之命,不勝訝惑之至。所言雖或不挽於聖心,太學多士之疏,未嘗有無批答還給之例,今此下敎,殊非聖朝待士之道。元疏,卽命還入,明賜批旨,恐合事直,惶恐敢啓。傳曰,元疏,還入。
又啓曰,大提學李光佐及玉堂三人,必於今日承批後,待明朝牌招之意陳達矣。玉堂今方空虛,入直無人。副校理朴弼夢,修撰尹淳,副修撰趙遠命,所當牌招,推移入直,而疏批未下,不敢循例請牌,何以爲之?敢稟。傳曰,牌招。
修撰尹淳牌不進,罷職傳旨,傳于朴熙晉曰,推考傳旨捧入。
傳于朴熙晉曰,今番六次祈雨祭獻官以下,竝書啓。
南就明啓曰,假注書李萬東,時無職名,依例付軍職,冠帶常仕,何如?傳曰,允。
朴熙晉,以祔廟都監意啓曰,本都監二房郞廳趙命徽,身病方劇,無意察任,改差。其代以義禁府都事李敬躋差下,使之察任,何如?傳曰,允。
又以弘文館言啓曰,校理尹聖時,副校理柳弼垣,修撰權益寬,副修撰李明誼,昨日違牌,旣有只推之命,更爲牌招。修撰尹淳,今日違牌,亦有只推之命,一體牌招察任,何如?傳曰,允。
朴熙晉啓曰,玉堂牌招事,命下矣。今已夜深,待明朝出牌之意,敢啓。傳曰,知道。
副校理尹淳疏曰,伏以臣於日昨,幸蒙恩遞,爲便調病,卽出郊次,纔過一日,謬除如初,馹召遠辱,臣誠驚懍悶蹙,殆不省寵數之爲榮也。臣之從前自劃,不可以屢叨而或撓,而久淹恩命於郊野之間,亦添一罪,數昨自載歸伏於私次,而昨曉伏聞,東宮邸下有引接之擧,驚憂罔措,他不暇顧,蒼黃肅命,仍詣閤門外,則大臣諸宰,先已請對矣。臣欲隨而同入,仰效區區之忱,而喉院之臣,以靜攝中續續稟啓爲難,竟不得一近耿光,祗自抑鬱而已。俄聞大臣,以慰安春邸之意,縷縷陳達,聖明曲賜嘉納,春邸因引接時,諸臣之反覆開陳,徽意始回,宗社臣民之幸,曷其有極?第竊伏念國家不幸,變怪妖孼,式月斯生,使我東宮邸下,每懷不安之心,聽聞所及,八域波蕩,求之往牒,豈有如是而國不危亡者哉?我聖上因心之愛逈出百王,凡所以慰撫而湛樂之者,宜無所不用其極,固無待於臣言之加勉,而人心世道,日趨危險,此後變故之作,又不知其幾許,則求所以嚴其防而絶其萌者,是在殿下振刷奮發,肅綱紀以礪世道,敦敎化以淑人心,使妖孼帖伏,氛殄不作而後,和寧之福,淸明之治,方可以億萬年無疆矣。伏願聖明,惟是懋哉。仍念臣之昨日一出,蓋出於萬不獲已,而若其因仍冒承,自喪其咫尺之守,是臣私義之所不敢爲者。且臣得聞權重經之疏,以臣前疏中,略提己巳事,大肆口氣,詬詆臣甚惡,臣竊爲之駭笑也。自甲戌至于今三十年,朝家之以干紀討之者,自有其人。臣疏所謂舊防自如,雖不指名數某,而旨意可見,其無干係於此防,而自視無歉者,宜不當以身受之,而重經之受而恨怒,汲汲擧章,無亦有由然而然歟?噫,使其有不可免之實,則求伸而不可得也。使其有可免之實,則胡乃看作已事,反詬言者至此?臣不欲與之呶呶也。若其急於自解,使當時怵迫之一箚,猥陳於今日殿下之前,而不憚其上,逼於不敢言之地,臣實萬萬痛惋也。然無論其言之如何,旣被其無限侵攻,則此尤臣難進之一端。伏乞聖慈,極許鐫遞臣職名,乃治臣乍出旋退,徑情任行之罪,以警群工,以安賤分,不勝萬幸。臣無任戰慄悚息竢命之至,謹昧死以聞。四月初一日入啓,五月初十日批下
校理尹淳疏曰,伏以臣之私義自劃,膠滯難改,竟違嚴召,幸蒙恩罷,而一宵纔回,敍復如初,使朝廷擧措,有似戱劇,國家綱紀,漸至隳損,是臣之罪,不但慢蹇之可誅,臣誠惝怳震薄,五情失守。獨其守株一念,頑如木石,昨日逋命,新罪層積,而春生之德,寬以只推,聖恩愈渥,臣情愈迫。臣苟有一分轉身之路,何敢外飾虛文,慢君命壞臣義,一至此哉?近日撕捱於館職者,不獨臣一人,或十年前媢嫉之言,已蒙先大王日月之明敎,而今猶自引太過,或公座間偶然之語,非曰是錄之必削乃已,而亦且旣出還入,是其所遭之微薄,豈與臣望實俱蔑,汰削於旣錄之後者,可同日語哉?然而大臣筵奏,不別其輕重,朝家督迫,無分於彼此,有若臣過自高厲,可出而不肯出者然,臣實抑塞窮蹙,時或以去就兩端,自衡于中,求其萬一可就之義,而終不可得。槪其五六年間宿心,粗明於冷煖之卜,而區區咫尺之守,有死而已。夫如是,故前後控免,每急於衷情之訴,雖被向來黃一夏·柳復明危險之誣,日昨金始慶侵詆之語,而不暇爲自辨自列之端者,良以斷斷不可進者,在此而不在彼耳。況今新錄成命旣久,宜用無故之人,作速完事,豈可令如臣庸微之一廢物,間廁於是塗,上下相持,以貽錄事之遷就也哉?且臣情地之外,經年廢疾,望絶從仕之狀,卽通朝之所傷憐,眞藏痼冷,一身無陽,乍離衾褥,怪症輒發,日計月較,駸與死近,聖明如不欲終棄,使備管庫之數,姑宜許其長暇,專意調疾,儻蒙覆露,生意稍回,隨分陳力,尙有餘日,臣言及此,其情切矣。伏乞天地父母,曲賜鑑諒,亟削臣匪分之職,重勘臣有命輒違之罪,仍命勿復檢擬,俾臣得全微尙,少延殘喘,不勝萬幸。臣於乞免之章,不宜贅陳他說,而前後叨冒違傲,積罪難贖,略將瞽說,少爲自效之圖,唯聖明澄省焉。嗚呼,今日國事,尙何言哉?上而天災疊臻,中而國力虛匱,下而生民困急,其朝夕危亡之機,難徧以毛擧,惟是殿下南面出治之本,有不能盡副上下之望,臣請姑就其最可憂者言之,經幄之設,資其講學,而嗣服三載,臨筵厪止四五次,前後開講之請,祗承留意之聖敎,終無召接之擧,是經幄爲宂員矣。殿下謂聖學,已臻高明,無待於講說乎?則不自滿暇,文王所以爲聖。殿下謂嚴廬深墨,不暇於文字乎?則祖宗舊例,未嘗以諒闇而廢講。況聖路難窮,盛年易邁,亦宜頻接儒臣,講論經史,諮訪治道,以進百尺竿頭之步,不但有益於聖益聖之工,其開暢心神,疏宣滯鬱,與深居九重,長對近習者,何如也?苟其不然,而一向厭接,長時輟講,故旣不溫,新無所得,使備顧問之臣,守書冊輪直宿而已。先王艱大之投,四方拭目之望,果安在哉?伏願聖明,毋或因恬,卽自奮勵,就朝晝夕講召對夜對中,取其安便者,先行之,徐徐着力,以存不息之功,宗社幸甚,臣民幸甚。抑臣有區區憂歎者,諸臣章牘,日交公車,朝上夕報,雖不可望,亦宜次第賜批,毋至久淹,然後奉令承敎,方可以措國事,而封緘一入,逾旬月漠然無報,悠悠萬事,職此而稽滯無收殺,豈殿下未悟其爲可憂,而直爲此泄泄耶?抑主意有在,非群下所敢測者耶?今日章疏之留中者,臣未知其幾何,而如鄭澔之疏,雖未見原本,聞其大略,憑藉逆閹事,以懟意侮殿下,以凶言誣庭臣,老悖愈甚,復事毒蟄,使殿下黜陟光明之擧,有若無罪,而迫逐廷臣,沐浴誅討之誠,有若不盡於東宮者然。其慢君陷人之罪,宜施赫然之威斷,而迄無一言可否,亦不在還給之中。失志伺釁之徒,尙何所懲畏也?鄭雲柱之疏,傾陷朝廷,用意不美,臺啓旣允,天意可知,而特緣本疏之久不還下,使其私朋,繼起紛紜,陰逞嘗試之計,顯肆傾欹之習,以至許璧·李德培怪鬼之徒,犯分悖義之說而極矣。若不嚴徵痛治,則不但棄機跳踉之患,無所不至,亦何以有辭於天下萬世也?噫,君之所以禦邦,義理而已。臣之所以事君,亦義理而已。惟其義理之易晦而難明,故爲人君者,或眩於公私之分,邪正之辨,爲人臣者,或昧於春秋之法,逆順之義,可不懼哉?國家不幸,黨與分裂,雖自謂各主義理,是非之際,難於裁酌,而及至今日,義理之灼然者,不難見矣。無母無君,竝干倫紀,則己巳·辛丑之人,其罪通天,是宜舊防自如,新討亟行,使義理之關,廓然大明,其不可以此罪之可誅,而彼罪之可恕也,明矣。臣伏見向日備忘,縷縷以寅協礪群工,甚盛意也。第所謂寅協者,非苟焉比同之謂也,必也群賢布朝,師師相讓,同心焉,同德焉。左右厥辟,措國家於大中至正之域,如歐陽脩所謂君子與君子爲一朋者,是也,然唐·虞之盛,不能無小人干其間。衰季以來,顧安得許多君子,列于庶位,要之君子常爲主人,小人常爲客,君子操其柄,小人受其使,如志爲帥,而氣爲卒徒,道心爲主宰,而人心每聽命焉?尙患夫小人之勝君子,而君子之不能勝小人,而況乎邪正於無分,逆順於無別,徒欲參取竝用,以做所謂寅協之美,而甚至於小人操其柄,以御君子,則君子者豈甘心於自辱,而國之禍,將不旋踵耳。噫,百世無善治,豈時不可也。特在上者,不明於邪正逆順之辨,而終至於潰裂四出,亂亡相尋,嗚呼其危矣。今殿下赫然振作,思與善人共國,而痛淫朋之禍國,戒百僚之和衷,則當先審於義理鑑別之方,使其用人之際,務加斟酌,或擧或措,俾不至於偏廢,則可庶幾乎新化之無歉,而今乃不分義理,混淆雜進,使璧·德培等,脈絡貫通於搢紳,滋蔓於朝廷,未見寅協之效,徒貽隄防之剗壞,則世道之憂,寧不寒心?伏願聖明,先以此等義理,深究於淵衷,益明今日懲討之典,申嚴先朝名義之坊,此後搢紳·草野之間,迭興投章,如璧·德培等之干犯義理,罪關先朝者,隨加重典,罔或少饒,上以光殿下繼述之孝,下以副擧國顒若之望,尊朝廷於日月之上,誅鬼蜮於幽陰之中,億萬年無疆之休,其在斯矣。臣於朴致遠等原情定罪之命,竊有所慨然者,其締結交通等語,誣及上下,若不明白按治,鉤摘情狀,則有累於淸明之化,已不勝言,而國人之疑惑,終無以可解,其在國體,決不可徑加勘處,亦願依前判付,令攸司各別嚴査,期於得情焉。臣於治疏將上之際,召牌又降,不敢坐違,隨詣九閽之下,而第臣難冒之義,如上所陳,玆敢拜章徑歸,臣罪尤萬萬矣。臣無任瞻天望聖激切祈懇之至,謹昧死以聞。二月二十二日入啓,五月初十日批下
修撰尹㝚疏曰,伏以臣於館職,旣已自劃,前後嚴召,輒犯違傲,罪戾層積,合被誅戮,拘身司敗,恭俟重勘,聖度天大,曲加寬宥,圓扉纔脫,天牌踵臨,隨詣闕外,陳章徑退,縮伏私次,譴責是竢。只推之命,又下格外,惶隕感激,罔知攸措。兩日之內,召命荐降,分義是懼,不敢坐違。又此趨詣,而顧臣難冒之端,與前無異,豈可因大臣之筵白督出,徒重館錄之速完,不念廉隅之都喪,晏然復進於金華一步之地乎?咫尺天陛,末由入肅,玆不得不拜章退歸,臣罪至此,尤萬萬矣。伏乞聖慈,削臣之職,治臣之罪,以肅朝綱,以安微分,不勝萬幸。臣旣丐免,則不敢以論思之任自處,而竊有憂慨之忱,略此附陳,惟聖明澄省焉。噫嘻,此何等時耶?朝象泮渙,位著空虛,政令以之解弛,綱紀以之頹爾,今日若是,明日又若是,日復一日,漸就委靡,則將至於國不爲國而後已。雖澡雪盥濯,勅勵群工,使解弛者振焉,頹爾者作焉,猶懼其未克,況我殿下,雷厲風迅之威,天旋地運之度,漸不如更化之初,過自淵默,轉至因循,臺章連上,未見樂聞,疏牘一入,輒靳批旨,至於大臣入對之日,未聞都兪之美,玉署勸講之地,久廢論討之工,遂使庶務寢滯,百職叢脞,如是而國可治乎?治可成乎?殿下試反思之,自改紀以來,所注措者何策,所作爲者何事,不聞其有進,而惟聞其有退,不見其寢成,而惟見其寢廢,以聖上英明濬哲之資,何爲而不進,何擧而不成,乃有此泄泄沓沓耶?伏願殿下,大警動大振作,從容細氈,而諏咨治道,賁飾新化,頻開講筵,而論難義理,廣達意慮,採施臺言,以恢察納之量,無稽章奏,速賜可否之音,則自此而政績有凝,治理可期,此豈非殿下所當留心着力處乎?且念言路之開閉,實係國家之治亂,毋論其言之是非曲直,惟當一經睿覽,明賜處分,然後方可示取舍之公,方可無杜塞之患,而向者奸黨,盤據朝廷,擅弄威權,宗社危亡,迫在朝暮,或不無慷慨憂時,出位進言者,而彼居喉舌之任者,惟恐讜論之上聞,一例阻搪,專事壅蔽,識者之憤欎,固已久矣。不意更化之初,一二鄕儒之疏,或懷壞朝廷之計,或提不敢論之事,冀幸樂聞,意在嘗試,究其情狀,雖極痛惋,亦宜奏達,以竢裁斷。或有處分之失當,則可以陳論,而伊日喉司之臣,措辭啓稟,徑先退却,此雖出於豫抑邪說之意,而鴟梟會逐,鸞鳳不集,古人有言,竊恐此路一開,則忠讜之言,亦將由此而不聞也。臣謂自今以後,凡諸疏章,竝許捧入,隨其所言之善惡,斷自宸衷,明示取舍,使是非得正,言路無壅焉。且向日徐命均之疏救志述,雖甚謬戾,原其本心,固自無他,臺閣之劾罷,銓曹之斥補,足警其失,及夫收敍之後,循例擧擬,固無不可,今者申弼誨,追論於公議旣伸之後,至謂之賊臣構罪太過,因以移鋒於銓長,必欲擊去而後已。其心已極可惡,而至於劾遞兩臺,何其慌忙之至此也?夫趙遠命,則前後參啓,非止一二,朴熙晉,則引嫌難出,其勢適然,夫豈以規避大論而然哉?此莫非恐其議己,急於狙擊,其所用意,亦涉不美,居臺閣者,宜有駁正之論,而亦非晷刻難淹之事也。持平趙最壽,乃於辭疏未承批之前,無時請肅,未免苟且。及夫喉司據例不許之後,默然還出,亦甚疲劣,而乃反侵斥喉司,語不擇發,臺體之壞損,擧措之顚錯,莫此爲甚。臣初聞此事,旣欲登時論斥,而第弼誨啓中所論,不但指不參合啓之人,竝斥玉堂之未能上箚力請,則臣不敢以當初一番參啓,有所自恕,趦趄未發,及至喉院區別請牌之後,雖情地之臲卼,與前無異,不敢趨詣,而始以初欲言者,治疏將上矣。禁推有命,遂至中輟,而見今諫長陳疏至請竝罷,其所論列,誠爲得當。伏願聖明,亟賜允可,一以懲不靖之習,一以鎭浮躁之風焉。臣無任屛營祈懇之至,謹昧死以聞。三月十六日入啓,五月初十日批下
校理尹㝚疏曰,伏以臣,向陳一疏,未及承批,移除之命,又下此際,天牌荐辱,輒事違傲。揆以邦憲,合被萬戮,聖度天大,每下只推,惶隕悶蹙,益不知置身之所也。且臣伏見都承旨金始煥之疏,以臣前疏中論言路一款,過自引嫌,至請遞免。臣於是,固已不安,而至於兼文學沈珙之疏斥,一反臣疏之指意,專以醜辱凌踏爲事,臣誠駭怖,實不知其何說也。當日政院之稟啓直斥,蓋慮邪說之或肆,預嚴其隄防,則臣豈敢直以爲不是哉?區區之意,以爲此等絶悖之疏,一經睿覽,快賜處分,明示痛斥,以勘其罪,則聖意所在,遠近咸仰,使怪鬼傍伺之徒,不敢復生嘗試之計,而隄防益嚴,邪說永息矣,以此較彼,果孰爲優?況日後奸佞之徒,以此爲口實,忠言讜論之一倂沮遏,如向時人之爲,則其禍人家國,爲如何哉?喉司之憂,在於目前,愚臣之慮,在於日後,若其嚴斥峻防之意,則固未嘗不同也。相難可否,務歸至當,道理則然,故臣之前疏,無一分侵斥喉司之語,只論言路之大體,則臣之本意,於此可見,頃日承宣之對辨臣疏者,亦論其事理委折,而曾無斥臣咎臣之言矣。今者宮官之疏,覓出別意於本旨之外,橫加惡名,直驅之於坑穽之中,噫嘻,此何爲也?臣與珙,竝武同朝,情志交通,苟有言議之不相合者,平說義理,互相劘切,固無不可,而今乃不然,以萬萬情外之言,抑勒操切,無復餘地,臣誠訝惑,不省其所以也。今臣若復以惡言反詈,不相饒假,一如珙之待臣,則不但爲有識者之所嗤點,抑將轉惹不靖之端,只當遜避名塗,守分自靖而已。伏乞聖明,亟命斥退臣身,仍治臣妄言之罪,以快人心,以安微分,不勝萬幸。三司之臣,論事之後,被人詆斥,則或詣臺避嫌,或陳章引罪,事理當然,喉司之登時捧入,亦三百年古規也。今臣移職後辨疏,固不當退却,而喉司之臣,諉以一事再疏,公然還給,不識事體,莫此爲甚,臣恐阻搪之習,轉成壅蔽,將有累於新化矣。況今間日入侍,稟裁公事,責任之重,比前尤大,必得明事理識事軆者,處是任,然後方可以開廣聖聰,以之裨補弘化,不宜苟然光位,如今日之爲也。臣方被斥於宮官,見辱於喉司,固當辨暴乞退之不暇,而憂時一念,不能自已。今又妄發,尤增死罪,臣無任屛營祈懇之至,謹昧死以聞。三月初八日入啓,五月初十日批下
修撰尹筵疏曰,伏以臣前後陳章,俱未承批,惶隕縮伏,靡所容措,而虛帶職名,淹過時日,亦有所不自安者,不得已累呈辭單,獲蒙恩遞,仰感聖明之俯諒,自幸私分之粗安。曾未幾何,除命復降,臣誠驚惶感激,益不知置身之地也。第玆館職,非但臣心之自劃,一自向日自列請譴之後,區區情勢,益復窮蹙,華貫淸塗,意望已斷,則其何敢憑恃聖眷,怵迫嚴威,冒沒承當,以失自靖之義哉?且臣老母,年迫望八,疾恙沈痼,居常凜凜,而近又重感天行之疾,宿患腹痛,乘時交發,胸膈痞塞,支體厥冷,寒熱往來,神氣昏迷,委頓床席,轉側須人。臣左右扶將,頃刻之間,有難離側,而今因禁直之不備,天牌降臨,情理所迫,不忍捨去,詣闕陳懇,亦無其路,坐犯違傲,合蒙誅責。只推之命,又出格外,臣於是,一倍悚蹙,而顧今形勢,萬無供仕之望,玆不得不拜章竢譴,臣罪至此,尤萬萬矣。伏乞聖慈天地父母,特賜諒察,亟命鐫削臣職名,俾得專意救護,仍治臣逋慢之罪,以警具僚,不勝萬幸。臣無任屛營祈懇之至,謹昧死以聞。四月初二日入啓,五月初十日批下
兼文學沈珙疏曰,伏以臣,本以百無一能之人,猥叨萬不近似之任,嚴畏分義,黽勉行公,居常愧懼,如坐針氈,加以奔走供劇之餘,宿病添劇,方欲陳章乞解之際,得伏見諫長疏本,乃以憲臣袖中彈文,有所云云,臣於是,竊不勝瞿然慙恧之至。蓋憲臣詣臺狼狽之後,卽出江外,故彈文虛實,未及的知矣。今於諫長之疏,始得其詳,若以申弼誨之檢擬,爲亞銓規警之資,則主張三司之通塞者,自是郞官之任,咎責之來,臣實當之。豈敢以憲啓之終未得發,諫疏之只擧亞銓爲諉,而晏然仍冒於職次乎?伏乞聖明,將臣本職及春坊兼任,竝許鐫遞,以安微分,以謝人言,千萬幸甚。臣於乞免之章,敢陳區區所懷,以備澄省焉。許璧等凶疏,實是人臣不敢論之事,殿下不忍聞之言。方其到院也,雖如權重經者,亦以爲竝宜斥退云,而今儒臣,則張皇辭說,猶恐其不得捧入,其意所存,誠不可曉也。居喉舌之任者,若不分是非邪正,唯以捧入爲職責,則三百年來,亦安有先自拆見,可否進退之規乎?不如是,則雖付諸吏隷輩,亦足以出納惟謹,將安用承宣爲哉?忠言讜論之使不得上徹者,實是向來凶黨之謬習,而若以此過加懲戒,雖凶言悖說,無不捧入,則是豈人臣事君以禮,引君當道之義乎?臣竊見近者,羸豕躑躅,顯有禍人家國之兆,爲世道憂憤者,一言半辭,或及於嚴堤防之意,則群起而斥之,甚至於經幄之臣,乃以引進凶言,爲第一急務,惜乎,義理之晦塞,胡至此極?若此不已,末流之害,將無所不至。臣恐今日朝廷,不復己巳之禍爲變,半日庭請爲逆,而浸浸然相率入於亂倫悖義之科,莫之省覺也。臣謂宜自今,特下嚴敎,如璧等之疏,一切退却,使不得復入禁中,以杜䜛賊之門焉。臣無任屛營祈懇之至,謹昧死以聞。三月初九日入啓,五月初十日批下六疏同批曰,省疏具悉。爾其勿辭,從速察職。
館學儒生柳·金堯鏡·李潤身·崔鐸·李聖運·柳奎·李頤期·李亨謙·朴淳·成德脩·都敏中·李泰昌·吳斗錫·羅以櫶·吳瑞暉·李德昌·李鳳齡·柳星文·金壽龜·金廷胄·姜聖大·尹儐·朴世良·康錫輔·李益興·姜尙耆·尹鼎來·李萬華·李命俊·羅百齡·金世烈·丁喜愼·權贒·朴·李尙麟·李光廷·朴瓚·趙錥·河鈺·韓聖運·嚴慶胤·柳益華·南至·尹鏶·李泰宇·元徽道·韓敬徵·沈鵬海·李衒·李宇鎭·李壽德·吳尙復·崔泰東·李誠一·裵胤命·李普陽·沈尙觀·李師百·崔弘柱·金湜·李獻民·李獻春·李載和·李思復·安允期·李頤萬·安克亨·宋希逸·朴師寬·朴師敏·朴師沈·金先彦·朴尙沂·權以道·洪啓業·林柱韓·徐業修·李德晦·李德海·李聖龍·李明老·金運采·任道瞻·兪夏一·黃爾極·李天祐·鄭泰會·金相夔·禹聖龜·高翼龍·金益濟·金振淇·丁來復·柳益春·金相衡·李重泰·李震三·蔡膺祥·韓世琥·崔應麟·文再郁·宋一明·蔡呈禹·宋翼休·李漢朝·李宅心·盧泰運·金德三·兪運基·趙龍瑞·朴徵龍·裵葳·鄭觀賓·鄭建柱·沈宗漢·鄭東仁·李宅揆·吉聖老·尹輔聖·李樛·李攀龍·李最完等,疏曰,伏以,嗚呼,自有天地生民以來,兇逆之徒,間或有之,而未有若頤命·昌集之窮凶極惡者也。倒持太阿,脅制君父,醞釀禍心,圖爲不軌者,三十年于玆矣。何幸宗社神靈,默祐陰騭,賊心逆節,次第盡露,兇謀陰計,狼藉難掩,雖瘖聾跛躃之類,莫不扼腕張膽,思欲食肉而寢皮,則兩賊之罪,上通于天,宜不敢一日假息於覆載之間矣。頃者兩司之臣,合辭請誅,卽下兪音,凡有血氣之類,莫不歡欣鼓舞,咸頌我殿下乾斷之赫然,雷威之振厲,神人之憤可洩,而宗社之危可安,三百年無疆之休,卽今日可期矣。忽因大臣之請對陳達,終使潤钁湛斧之賊,至於乳藥自盡之境。噫,有國之大者,莫過於刑政,而刑政之放倒如此,倫常之變者,莫大於簒逆,而簒逆之失刑如此,彼天紀·龍澤·尙吉·麟重等,俱以頤賊之卒徒,欲爲推戴之計,而旣已彰露之後,竝施逆律,戮屍籍産等事,竝皆依律施行,而元惡大憝之未伏常刑,只賜其死,實是擧國臣民之所憤惋切痛者也。戮屍之法,籍産之典,猶尙未晩,論以三尺,斷不容已。伏願殿下,明勅該府,斯速擧行,以伸王法,以洩邦憤,不勝萬幸。健命,以師命·頤命爲兄,以喜之·器之爲姪,一門之內,兇逆輩出,逆心叛腸,相與接連,事事焉與凶集同,言言而與凶集合,箚請節目,迫脅君父,此等罪惡,已不可容貸。及其奉使燕京也,其兄觀命,則敢以痿弱等語,及於奏文,健命則又以左右媵屬,俱無血屬,求嗣之藥,無數製用,而終無其效等語,做出於彼中,噫嘻痛矣。此何言也?在昔桓溫之擧兵犯闕,廢逐帝奕也。以帝早有痿疾,揚言於朝,必廢乃已,今此奏文中句語,實與桓溫之語,前後一轍。千載之下,逆臣情節,無少差殊,此實宗社莫大之亂賊,而兄及弟矣,相爲表裏,訐揚君父所未有之病,構成宮禁所未聞之擧,只欲取駭於彼人之聽聞,而或恐君父之暫安於其位,如非簒奪之計,着在於肚裏,而逆亂之謀,已講於平素,則身入異域,唱爲讆言,厚誣無疵之聖君,圖濟不測之凶謀乎?健命兄弟亂逆不道之狀,路人所知。伏願聖明,俯察兩賊之情狀,亟正邦刑,佇使許多兇徒,有所懲戢焉。泰采則陰譎濫猾,欺君罔上,雖元載·路巖,無以過矣。旣與三兇,合爲一身,叛逆之謀,唯三兇焉是同,簒奪之計,亦唯三兇焉是符,卽是莾·卓·㦤·溫,萃於一時,及其非常之敎,忽下於不虞,上自搢紳,下至輿儓,莫不奔走號泣,冀得反汗,而泰采權辭閃弄,面瞞諸宰,踆塞廷籲之請,乘夜上箚,更請節目之定,及聞右議政趙泰耉之請對,兩兇竝皆徒跣趨入,而泰采猝托河魚之疾,終不入對,其意則蓋以箚請節目,事已垂成,咫尺天陛,偃然不動,論其罪犯,無間三兇。況今逆變,層生疊起,肘腋株連之類,罔非泰采之血黨心腹,則當此二兇伏法之後,渠安敢一刻容息於天壤之間乎?臣等伏竊思之,四兇之罪,一而二,二而一者也,豈可異同於其間哉?臣等又有所駭痛,喜之,以師命之子,怨國次骨,兇計逆謀,無不主張,巧撰俚詞,暗播宮中之罪,節節現招。且以續永貞行一篇觀之,傀儡索絶露眞面一句,誣辱聖躬,尤極兇慘,比諸白望,厥罪有浮,渠雖頑忍徑斃,磔屍之律,何獨施於彼賊,而終不加於此兇乎?噫嘻,旱魃斯酷,民憂政急,殿下一念憂勤,夙夜匪懈,親擧玉趾,再次祈禱,而欲雨不雨,尙未獲霈然之澤,此其故何哉?臣等非以爲殿下之虔誠,不足致甘霔之應,頃於兩兇處斬之啓,允下之後,卽獲終日之甘霈,都下民人,莫不相與歡忭,以爲兇逆伏法,而感應斯捷云矣。翼日有還收之擧,而雨意卽收,至于今日,枯旱轉劇,天道深遠,雖難窺測,意者旱氣之愈往愈甚,必由於兇逆之未伏邦刑,而王法之有所撓屈,致令人心拂鬰,輿論憤惋,天心不豫,而和氣有傷之故也。語曰,烹弘羊,天乃雨,弘羊卽一牟利之臣,而當時直言之士,猶以不殺弘羊,爲不雨之咎。況今頤·集·喜雖死,終有失刑之歎。健命·泰采,當此偃息於牖下,則今日之久旱不雨,固無足深怪矣。伏願殿下,赫然奮發,惕然深念,已死之三賊,則快施應行之典,未死之兩兇,則亦命亟正邦刑,庶幾孚格天心,使八域含生之類,得蒙霶霈之恩,尤不勝萬幸。臣等久居賢關,目見大逆滔天,宗社將亡,敢將沐浴之請,庸瀆紸纊之聽,唯聖明留心澄省焉。臣等無任激切祈懇之至,謹昧死以聞。五月初七日入啓,五月初十日批下答曰,省疏具悉。處分已定,不復煩論。
鞫廳啓曰,罪人白烈,昨已更推,其供辭中,有憑問之端,一業處,以此更推,鄭宇寬所告各人等,竝皆拿來推問,則都是孟浪虛罔之言,宇寬本以死囚,因李正植未及拿來,姑爲仍囚矣。出此死中求生之計,非但誣引多人,其誣上不道之語,亦極狼藉,與賊望·喜之,同一圈套,所當亟請嚴刑正法,而亦有所不敢擅斷者,方進詣閤外,以爲登對,稟處之意,敢啓。答曰,知道。
鞫廳啓曰,全羅監營押送罪人金承錫供辭,極其虛誕,祭天禱神,求得賊兵之說,似是失性之人,移送刑曹,嚴刑數次後,還發配所。所引崔壽萬,亦令本道嚴刑三次後,移配絶島,以懲其妖言惑衆之罪,何如?答曰,依啓。
鞫廳啓曰,罪人一業招內,有憑問之端,墨世處更推,李正植所供,與趙洽所告,節節相反,與趙洽面質,沈榗·李宇恒所供,與睦虎龍所告,一竝相反,以其招辭,發爲問目,虎龍處更推,金時泰所引陸玄之言,問于宇恒,則今始初聞云。與時泰面質,金民澤出於各人招辭者,甚多,拈出問目。更推一業,哭廳所聞之人,終不指告,外間傳說之言,以爲不能記得,糢糊納招,其間顯有隱情,刑推得情,金昌道前後面質時,一無明證,語多見屈。且有變幻,嚴刑得情,李瀗再次訊問之下,終不吐實,加刑,鄭宇寬所供,節節歸虛,發爲問目,嚴刑窮問之下,抵賴不服之狀,尤極兇獰。更加嚴刑得情,何如。答曰,依啓。
上在昌慶宮。停常參·經筵。
下直,珍島郡守全舜佐,長水縣監李萬赫,晉州牧使黃懰,星州牧使鄭健一,奉化縣監朴師漢,惠山僉使李俊三。
趙景命啓曰,掌隷院,以詞訟劇地,近緣堂上數遞,公務積滯之餘,新除授判決事鄭載岳,除拜已久,尙不出肅。當此多事之日,委屬可慮,卽爲牌招察任,何如?傳曰,允。
朴熙晉啓曰,監兵使密符親納,例也,而前全羅監司兪命弘,謂有身病陳疏,使褊裨替納,事體未安。推考警責,何如?傳曰,允。
傳于趙景命曰,今下弓矢,惠山僉使李俊三處,賜送。
趙景命,以兵曹言啓曰,今五月初九日坡原守,自敦化門入來,差備門外擊錚,極爲駭愕,令攸司囚禁科罪,何如?傳曰,允。
又以兵曹言啓曰,今五月初七日,匠人車太京稱名人,自曜金門入來,十一日,私奴善伊稱名人,自曜金門入來,差備門外擊錚,極爲駭愕。竝令攸司,囚禁治罪,同門守門將林蕃·金瀁,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,禁府春夏等都試,連因有故,不得設行,今已過時。當此盛暑,勢難擧行,自前如此之時,仍停都試,設行祿試射,今亦依此擧行,何如?傳曰,允。
有政。吏批,判書李肇奉命在外,參判金一鏡鞫廳進去,參議李眞儒進,右承旨金致龍進。兵批,判書李光佐病,參判尹就商病,參議朴彙登病,參知柳鳳徵進,左副承旨趙景命進。
吏批啓曰,判書李肇奉命在外,參判金一鏡鞫廳進去,小臣獨政未安。何以爲之?敢稟。傳曰,只出緊任。又啓曰,忠淸監司今當差出,而擬望之人乏少,守令竝擬,何如?傳曰,允。又啓曰,春坊闕員,今當差出,而擬望之人乏少,相避外任,竝擬,何如?傳曰,允。又啓曰,會寧府使,今當差出,而嘉善中可擬之人乏少,閫帥·守令及堂上閫帥中,可合人,竝擬,何如?傳曰,允。又啓曰,江界府使,當以文官差出,而堂上中擬望之人乏少,堂下侍從中,竝擬,何如?傳曰,允。
以金尙奎爲文學,李巨源爲司書,李太元爲兵曹正郞,李宜晩爲忠淸監司,張漢相爲會寧府使,徐命遇爲江界府使,魚有琦爲嘉山郡守,梁廷虎爲執義,趙裕壽爲沃川郡守,金宗衍爲茂朱府使,以李順坤·申光夏·李廷彬,單付副護軍,李萬東單付副司正。
吏批承旨啓曰,新除授江界府使徐命遇,時無加資之命,何以爲之?敢稟。傳曰,加資。
金致龍啓曰,勅使渡江已迫,西路守令之責應緊急,新除授嘉山郡守魚有琦,時未署經,依他例除署經給馬,當日發送,何如?傳曰,允。
下直,嘉山郡守魚有琦。
趙景命,以備邊司言啓曰,近日判尹沈檀,左尹金重器,俱以金吾堂上,連赴鞫坐,鞫獄收殺無期。右尹金興慶在外無意上來,詞訟劇地,不可一任其瘝曠。右尹金興慶,今姑改差,其代以在京無故人,差出察任,何如?傳曰,允。
又以義禁府言啓曰,正刑罪人張世相緣坐之類,今始査出,故定配所單子書入,而其中未及査出者,則從後擧行之意,敢啓。傳曰,知道。
金致龍,以宗簿寺意啓曰,今壬寅春夏等講學,宗室勤慢抄出,而連因本寺有故,開講只是三次,故劃數俱未准十五分。紙筆墨施賞,不宜擧論,而其中分數居末及無分之人,不可全然無警責之道。分數居末行光恩令楧,推考,無分琅堤都正燂,行花恩副令,行鶴城副正楦,行礪昌副守柙,鶴陵副守榯,密寧副守烷,驪平副守燧,密春副守焌,齊昌令㯙,密恩令煿,花豐令楏,光春令棬,花平副令橃,花原副令樺,竝從重推考,自己亥春夏等,至壬寅春夏等,合七等內,己亥秋冬等,以譜略修正事,停講,庚子秋冬等,以國恤,停講。其餘五等,海恩副守爣,連爲居首。取考前例,則五等居首之人,有特爲加資之命,而事係恩典,自下不敢擅便,上裁,何如?傳曰,特爲加資。
又以宗簿寺意啓曰,本寺乃撰錄璿源,糾檢諸宗。且兼宗學,體例之尊重,事務之自別,有非諸各司之比,而衙門本來淸寒,不成貌樣之狀,通朝之所共知,而曾欲變通蘇殘,而無着手處,到今形勢,誠甚切急。今番逆家田畓二百結,特爲劃給事,分付該曹以爲衙門成樣之地,何如?傳曰,允。
趙景命,以備邊司言啓曰,卽接戶曹草記辭緣,則以爲本曹經用,萬分窘急,支計一年,不足近二萬斛穀。賑廳七千餘石,頃已貸用,今難復爲取用。江都待變之需,近甚不敷,亦不可移動,預爲拮据,僅聚四萬餘兩錢貨,募得大同廳主人願受者,欲先移給後,大同廳今冬·明春當給貢米,計數取用,而依乙未年例,以西南所納大同米,全船劃送,以爲補用之地。此又不足,備局句管別餉米一萬五千石,亦爲劃給,以繼一年之用,亟令廟堂,稟旨施行事,允下矣。經費之匱竭,未有甚於今日,地部之以此爲請,誠出於不得已,竝依草記施行之意,分付于宣惠廳及慶尙監司處,何如?傳曰,允。
金致龍,以司饔院意啓曰,卽接葦魚所監捉官所報,則以爲先沙里漁所,本無定處。官員出來,則留接村閭,而除出漁戶五石之米,以償居停之貰,事甚苟簡。莫重進上封進之所,隨時隨寓閭閻湫溢之地,揆以事體,極爲未安,而他無變通之道,以至于今矣。卽聞逆宦世相家,在於金浦薪谷者,正合封進之所。且其家前之江,素稱産魚之地,漁夫等齊聲呼訴,願得其舍,永定漁所官舍,以爲捉魚時官員留接之地云。進上封進之所,初無定舍,貰入閭家,事體誠爲未安。薪谷逆家之便於留接封進,果如所報,則永定漁所,事極便當。且本院物力,近甚凋弊,每當燔造之役,輒爲推移充補,如得其籍沒田畓,亦可補其一分,世相薪谷家舍田畓,令該曹卽爲移屬本院,何如?傳曰,允。
以校理尹聖時,副校理柳弼垣,修撰權益寬·尹淳,副修撰李明誼等罷職傳旨,傳于金致龍曰,推考傳旨捧入。
金致龍,以祔廟都監意啓曰,今此祔廟時龕室磨鍊,比各室稍廣之故,左右排置寶欌冊欌間架,自然差狹,敎命·諡冊·金玉寶等應爲奉安之數,又至二十八凾之多,決難排安於二部欌子,各殿奉安凾樻之稍高者,別爲變通,量入改造之意,草記定奪矣。都監堂上一員,明日率該房郞廳監造官,進詣永昭殿·敬寧殿,與本殿參奉眼同,冊寶等凾,更爲奉審尺量,以爲磨鍊改造之地,何如?傳曰,允。
以文學金尙奎牌不進罷職傳旨,傳于金致龍曰,推考傳旨捧入。
朴熙晉,以內乘,以提調意啓曰,內乘只是二員,而李復淵內禁將入番,落點,魚有琦今日政,移授外任,給馬發送。明日替直無人,魚有琦外任之代,令該曹卽爲口傳差出,何如?傳曰,允。
又以兵曹言啓曰,本曹郞官·佐郞,多管緊務,兼復輪直內司,恒患苟簡矣。佐郞朴徵賓,分差延接都監郞廳之任,今姑減下,而令都監本曹正郞中改付標,何如?傳曰,允。
又以漢城府言啓曰,各司皆有奴婢,而本府則元無京外奴婢,故凡於使喚之際,給價雇立,事之苟簡,莫此爲甚。依他衙門例,今番逆家收孥中,以京中奴婢,限三十口,劃給本府之意,分付該司,何如?傳曰,允。
掌令李景說,持平金弘錫啓曰,臣於頃日請對時,以賜死罪人頤命,昌集收孥籍産事,有所陳請,幸而蒙允矣。日昨還收之命,遽下於千萬意外,臣等聚首驚惑,莫測其由。二兇簒逆之罪,旣是天地之所不容,人神之所共憤,推載之迹,廢黜之謀,狼藉賊招,彰露無餘。論其罪犯,雖莾·卓·懿·溫,無以加矣,而罪止賜死,失刑莫大,到今少洩輿憤,惟在亟擧孥籍之典,而纔下兪音,旋卽反汗,處分之顚倒,刑政之壞紊,已不可言,而自此亂賊之徒,益無所懲畏,其所關係,豈不重且大哉?請寢頤命·昌集收孥籍産還收之命。答曰,勿煩。
又啓曰,鞫廳罪人尙建,乃服法罪人麟重所援,而挾其妖術,交通逆黨,圖踏義人印信,僞成別將帖文,以爲聚得銀錢之計者,出於諸賊之招,不啻狼藉。只此一事,便是同謀共事之明驗。鶴孫則以逆望之奴,爲其腹心,往來於孝敬橋柳姓喪人家,圖議行藥之事。其妹河伯,旣已明白納招,而累次刑訊,頑忍不服,情狀絶痛。噫,此兩賊所犯,俱係緊重,而徑先酌處於未及究竟之前,揆諸獄體,斷無是理,請尙建·鶴孫,竝令鞫廳,更爲拿鞫,期於得情正法。答曰,勿煩。
又啓曰,尙州牧使趙正萬,本以狡猾之資,諂附賊集之門,深言密議,無不與知。頃當改紀之初,自京還官屬耳,而旋卽星夜疾馳,三日入都,隱伏於集賊之家,聚首深室,謀議綢繆,如鬼如蜮,情迹叵測,人言喧藉,莫不疑惑,而獨漏於十六人竄逐之啓,輿情憤惋,久而愈激。若其前後莅官,貪贜掊克,特其薄物細故,請尙州牧使趙正萬,極邊遠竄。答曰,勿煩。
又啓曰,安山郡守李瑋,性本輕巧,薄有文藝,締結啓迪,許以死黨,諂附集賊,爲其狎客,深言密議,無不與知。悖疏凶箚,多所代構,夤緣發身,由縣陞郡,善類切齒,固已久矣。當此更化之日,不可置之簪紳之列,請安山郡守李瑋,削去仕版。答曰,勿煩。
又啓曰,寶城郡守李基命,以頤賊之賤孽,憑藉權勢,濫叨民社之寄,老昏酗酒,專事貪饕,一境之民,固已難堪,而一自更化之後,自謂五日京兆,分糶賙賑之政,一委於鄕色之手,全抛公務,唯以餽遺竄逐諸凶爲事,東西奔走,情迹綢繆,左右駄送,官庫枵然。且境內士類之曾參於請討獨對之疏及卽今討逆之疏會者,故據他事,構成罪案,拘繫滿獄,若逢亂離,渠以凶逆近孽,當此鞫獄方張,頤賊伏法之日,晏然在官,縱恣無嚴,至於此極,決不可一日置之字牧之任,請寶城郡守李基命,削去仕版。答曰,勿煩。
又啓曰,新除授執義梁廷虎,時在忠淸道泰安郡任所,請斯速乘馹上來事,下諭。答曰,依啓。
領敦寧府事魚有龜疏曰,伏以臣於日昨,忽承訓局兼察之命,揆以公體私義,有不可晏然冒當者,猥暴危懇,未蒙矜允,事勢窘迫,不敢更籲。不得不黽勉趨詣,伏聽傳敎,而其爲惶悚,則誠萬萬矣。顧此訓局之任,比之他軍門,最爲緊重,固不可一日虛曠其任。如臣之疎劣病懶,尤不容苟然兼管,以貽疎虞之患,而今過數日,尙未有處分,臣益不勝悶蹙之至,玆敢不避煩瀆,復此陳懇。伏乞聖明,俯賜諒察,亟收兼察之命,或令廟堂稟旨變通,使重任毋至於久曠,私分亦得以少安,不勝幸甚。臣無任屛營祈懇之至,謹昧死以聞。五月十一日入啓,同日批下答曰,省疏具悉卿懇。將任兼察,意有在矣。安心勿辭,從速行公。
鞫廳啓曰,罪人鄭宇寬,二次嚴刑,金昌道,嚴刑訊問之下,頑忍不服,竝更加嚴刑。金民澤,縷縷自明。睦虎龍·趙洽處,發問目更推。一業,旣施嚴刑,徑斃可慮,今姑仍囚。李正植,與趙洽面質時,語多見屈,全不近理,嚴刑得情。李瀗,加刑命下,而病勢頗重,不無徑斃之慮,待後日加刑。沈榗,問目辭緣,全然牢諱,語涉詖遁,刑推。李宇恒,今姑仍囚,待趙松拿來後,稟處。金一觀·徐允文,有憑問之端,拿問,何如?答曰,依啓。
壬寅五月十一日午時,上御進修堂。諸承旨持公事入侍時,左承旨南就明,同副承旨朴熙晉,假注書李萬東,記事官趙趾彬·申致雲,以次入侍。南就明進讀禮曹啓目,日食事。踏啓字讀開城留守李世最狀啓,各倉軍餉傾儲出給事。踏啓字讀全羅監司兪命弘狀啓,柳以彩·朴大後等褒賞事。踏啓字讀平安監司李眞儉狀啓,武科納米,從自願成冊馳啓事。踏啓字讀禁府都事宋元瑞狀啓,罪人申銋,到海南發船事。踏啓字讀全羅左水使朴世挺狀啓,印符馬牌逢授事。踏啓字讀禁府都事南近明罪人李健命到配狀啓。踏啓字讀咸鏡監司韓世良罪人李正植拿送狀啓。踏啓字讀禮曹啓目,金彭石立後事。踏啓字讀禮曹啓目,崔孝先罷繼歸宗事。踏啓字讀禮曹啓目,李東權立後事。踏啓字讀禮曹啓目,咸安郡印信改造事。踏啓字讀忠勳府啓目,礪山君閔發立後事。踏啓字讀宣惠廳草記,因御史徐宗燮書啓,五邑守令褒賞事。踏啓字讀畢啓曰,近來大小公事,雖無留滯之弊,而第於諒闇靜攝之中,久廢經筵·召對,五日次對,亦多頉稟,臣隣晉接之儀,未免稀闊。大臣之曾以持公事定奪者,蓋出憂愛之意,而緊急筵白之事,因此而得爲奏達,此固幸矣,而卽今玉堂新錄已完,將濟濟備員,臣意以爲持公事入侍之日,間以入番玉堂,同爲入侍,以存召對之規,則勤政之效,啓沃之益,可以兩行,惶恐,敢啓。上曰,唯。出擧條朴熙晉,進讀京畿監司趙泰億狀啓,牟麥還上,或折半退捧,或代穀收捧事。踏啓字讀備局因開城留守李世最請貸慈母銀防啓事。踏啓字讀備局因黃海監司李眞望請貸慈母銀防啓事。踏啓字讀京畿監司趙泰億罪人順禮到配狀啓。踏啓字讀全羅監司兪命弘罪人天紀妻任到配狀啓。踏啓字讀洪川幼學李宗亨上言回啓,楊口等五邑,均定掘土之役,金道臣稟處事。踏啓字讀京畿監司趙泰億狀啓,使客往來時,分路作行事。踏啓字讀京畿監司趙泰億狀啓,作挐人大殿別監申聖載,明法處置事。踏啓字因進曰,此事聞來,殊極驚駭,不可不各別懲治矣。讀咸鏡監司韓世良罪人洪尙疇到配狀啓。踏啓字讀畢啓曰,諸臣疏未下批,或至數三朔之久,故疏批未承之前,或移他職,或陞資級,或除外邑,亦或有身死者。此雖由於諒闇中有妨酬應,而機務因此稽滯,事甚悶慮。自內宜有疏箚置簿,必須點檢,從速下批,其中後時而不必下批者,則無批答還下,似爲得宜,惶恐敢啓。無發落。趙趾彬出班奏曰,臣方待罪藝文館,本館事,有不得不變通者,惶恐敢達。本館本來淸寒,館隷料布,比他司最爲薄略,其中水工料布元無,自兵曹磨鍊題給之事,從前則有略干奴婢貢木,故以此推移給料矣,今則奴婢逃故相續,餘存無多,此亦無推移之勢,水工料布,更無出處。若又請得某司奴婢,如前收貢,以爲補用之地,則似爲便好,而奴婢隨得隨失,雖得之無益,前以水工料布磨鍊上下之意,移文兵曹,兵曹尙不許施,事甚可悶,分付兵曹,使之磨鍊題給,何如?上曰,唯。出擧條諸臣遂退出。
上在昌慶宮。停常參·經筵。
兵曹口傳政事,以具樹勳爲兼內乘。
備忘記,傳于金致龍曰,三角山·木覓山·漢江六次祈雨祭獻官承政院左承旨南就明,右承旨金致龍,都承旨金始煥,各熟馬一匹,典祀官兼大祝典籍梁禹甸,奉常僉正李世機,通禮院相禮李震葉,各兒馬一匹,監察以下諸執事,各上弦弓一張賜給。
傳于朴熙晉曰,領議政家,遣御醫看病,書啓。
以趙迪命爲假注書。
趙景命啓曰,假注書趙迪命,時無職名,依例付軍職,冠帶常仕,何如?傳曰,允。
金致龍,以弘文館言啓曰,校理尹聖時·柳弼垣,修撰尹淳·權益寬,副修撰李明誼,昨日違牌,旣有只推之命,更爲牌招察任,何如?傳曰,允。
又以侍講院言啓曰,本院新除授文學金尙奎,昨日違牌,有只推之命,而又呈辭單,不爲出肅,卽爲牌招察任,何如?傳曰,允。
以修撰尹淳,文學金尙奎牌不進罷職傳旨,傳于朴熙晉曰,推考傳旨捧入。
朴熙晉,以迎接都監言啓曰,本都監郞廳朴徵賓,因兵曹草記,郞廳改差矣。其代以兵曹正郞姜世胤差下,使之察任,何如?傳曰,允。
又以祔廟都監郞廳,以都提調意啓曰,義禁府都事李敬躋,昨日本都監二房郞廳差下矣。令該曹依例口傳,閑官換差,何如?傳曰,允。
趙景命,以兵曹言啓曰,今因內需司啓下,有錢文二百貫木綿二十同,輸送本司事,移報戶·兵曹之命矣。所當與戶曹分半,錢文一百貫,木綿十同,則卽自臣曹輸送,而卽今四都監及客使之來,需用無限,經費匱竭,極難支繼,前頭之事,罔知攸措。取考本曹謄錄,則在前因傳敎輸送之物,若値經費匱乏之時,則不得已以北道奴婢身貢代輸送矣。今此輸送錢木,亦依此例,以北道奴婢身貢,代輸送內司,何如?傳曰,允。
吏曹口傳政事,禁府都事李敬躋,司評趙文普相換。
以江原監司平康縣居朴召史等九名囕死事狀啓,傳于朴熙晉曰,囕死人等,令本道恤典擧行。
趙景命,以義禁府言啓曰,謀逆罪人正植,旣已承服正刑,依律文緣坐籍沒,破家瀦澤,降其邑號,罷其守令等事,令各該司捧承傳擧行,何如?傳曰,允。
又以義禁府言啓曰,謀逆正刑罪人正植緣坐之類,査出後,當爲依律文施行。正植父母祖孫,妻妾子女,兄弟·姊妹,伯叔父,子之妻妾,兄弟之子,年歲姓名存沒居住,令漢城府一一査出,成冊牒報擧行,而正植族屬等,居在於忠淸道牙山·天安等地云,亦令本道査得回牒後,擧行,何如?傳曰,允。
朴熙晉,以實錄廳,以摠裁官意啓曰,三房堂上李正臣外任,代以司直沈壽賢差下,使之察任,何如?傳曰,允。
又以宗親府郞廳,以有司堂上意啓曰,本府乃是接遇宗戚衙門,疲弊最甚之狀,通朝之所共知,而百餘諸宗大小公會進參時,只以數少吏隷,略干典僕,無以成樣,接待之埋沒,事事之苟艱,有不可勝言者矣。今番籍沒中,逆家田畓七八十結及奴婢各數三十口,請令該曹·該院,劃給本府,俾成衙門貌樣。且本府闕外朝房,年久破傷,多有頹圮處,而以本府卽今形勢,萬無修改之路。逆家中數十間材瓦,亦令該曹出給事,竝卽分付,以爲修補公廨之地,何如?傳曰,允。
鞫廳啓曰,罪人睦虎龍·趙洽處,以金民澤招辭,發爲問目更推,則所供與民澤之招相左,民澤處更推。李正植刑問訊杖二十度,旣已遲晩,依例結案取招後,照律處斷。請刑罪人,所當依啓下訊問,而承服罪人結案,頃刻爲急,待明日擧行。賊望同黨孝敬橋喪人柳哥名厚章者,自捕廳因河伯所告,譏捕捉來拿問。徐允興旣已直招,今無更問之端,放送,何如?傳曰,依啓。
鞫廳啓曰,罪人柳厚章,拿來推問,則與逆望交通往來之狀,不敢全諱,而至於書札謀議之事,全然牢諱,語不成說,情狀極爲陰巧,嚴刑得情。罪人李弘述,前後違端,不一而足,到今正植承服之招,宮城扈衛之說,尤極驚心,嚴刑得情。此外請刑諸罪人,所當依啓下加刑,而結案公事之擧行,事甚緊急,姑待後次擧行,何如?傳曰,依啓。
鞫廳啓曰,罪人金昌道旣已遲晩,依例結案取招後,照律處斷。李弘述·鄭宇寬·柳厚章,更加嚴刑。尹慤,以昌道招辭,發問目更推。墨世·一業加刑。金民澤今姑仍囚,沈榗纔已嚴刑,徑斃可慮,姑爲停刑。洪哲人則昌道所引尹慤事,有憑問之端。拿問,何如?傳曰,依啓。
掌令李景說,持平金弘錫,正言鄭壽期·李眞淳啓曰,請圍籬安置罪人健命·泰采,竝命按律處斷。措辭見上答曰,勿煩。
掌令李景說,持平金弘錫啓曰,請亟寢頤命·昌集收孥籍産還收之命。請尙建·鶴孫,竝令鞫廳更爲拿鞫,期於得情,正法。尙州牧使趙正萬,本以狡猾之資,諂附集賊之門,深言密議,無不與知。頃當改紀之初,自京還官屬耳,而旋卽星夜疾馳,三日入都,隱伏於集賊之家,聚首深室,謀議綢繆,如鬼如蜮,情跡叵測,人言喧藉,莫不疑惑,而獨漏於十六人竄逐之啓,輿情憤惋,久而愈激。若其前後莅官,貪贜掊克,特其薄物細故。請尙州牧使趙正萬,極邊遠竄。安山郡守李瑋,性本輕巧,薄有文藝,締結啓迪,許以死黨,諂附集賊,爲其狎客,深言密議,無不與知,悖疏凶箚,多所代構,夤緣發身,由縣陞郡,揚揚自得,少無愧怍,善類切齒,固已久矣。當此更化之日,不可置之簪紳之列。請安山郡守李瑋,削去仕版。寶城郡守李基命,以頤賊之賤孽,憑藉權勢,濫叨民社之寄,老昏酗酒,專事貪饕,一境之民,固已難堪,而一自更化之後,自謂五日京兆,分糶賙賑之政,一委於鄕色之手,全抛公務,唯以餽遺竄逐諸凶爲事,東西奔走,情跡綢繆,左右駄送,官庫枵然。且境內士類之曾參於請討獨對之疏及卽今討逆之疏會者,故據他事,構成罪案,囚繫滿獄。若逢亂離,渠以凶逆近孽,當此鞫獄方張,頤賊伏法之日,晏然在官,縱恣無嚴,至於此極,決不可一日置之字牧之任。請寶城郡守李基命,削去仕版。水原·洪原等牧場,本屬南陽牧官,初無設官之事,一自別設牧官以後,爲弊特甚。以若干牧子,創成官家貌樣,勢有所不給,故爲牧官者,多設鹽盆於場內,率其牧子,以煮鹽爲事,驅去牛馬,長其草蘇,以作煮鹽之資。累百牛馬,旣不得食於場內,倂皆逸出場外,蹂躪民田,嚼吃禾稼,環牧場八面數十里地,慘被其害,民人等晝夜守直,持杖驅逐,而終不能得,至有痛哭於田畔者。且此牧不置官之時,自本寺遣差人收稅,而屯田一卜之稅,不過租一斗,牧子刷價,亦不過三四兩,而及至設官以後,逐年增加,稅則一卜至捧五斗,刷價多至八兩,而本寺上納之數,則較前不啻減半,益見設官之無益於公,而徒爲生民之大害矣。當此更化之日,四方傾耳,冀蒙至澤。凡係革弊救民,宜若捄焚拯溺,況此利害所關尤大,不可不汲汲變通。且前監牧官鄭冶,受集賊指使,割場內水草地太半,爲集賊作畓,渠亦同利,督役嚴急,鞭扑狼藉,屯民牧子,皆不堪命,閭里騷然,怨謗盈路。其諂附權凶,虐民規利之罪,不可不嚴懲。請洪原牧場,依前屬之南陽牧官,不復設官,屯田徵稅及牧子刷價,一依舊例收捧事,分付太僕,前監牧官鄭冶,拿問定罪。答曰,不允。末端事,依啓。
正言鄭壽期·李眞淳啓曰,請前後合啓臺官遠竄,連啓隨參罪人,削奪官爵。措辭見上請當該同知·成均大司成,竝命遠竄。請寢朴致遠等三人放送之命,仍令該府嚴覈勘斷。鞫廳罪人洪哲人,緊入於睦虎龍上變中有曰,諸賊會議之時,洪義人·哲人,亦來同參,而有梅花點之說,虎龍招。又曰,喜之·器之·麟重·龍澤·義人·哲人六人,以銀給於白望,納于池尙宮烈伊處,使之和藥行凶云云,則其所干犯,極其重大。李弘述之撲殺陸玄時,玄德明,獨受其指揮,情跡陰秘,捕廳所屬,幾盡直招,而獨德明之頑忍不服者,情狀可惡。且陸玄被殺事,與謀殺睦虎龍事,自是一串貫來,而謀逆諸節,綻露無餘。鞫獄未究竟前,決不可徑先酌處,請洪哲人·玄德明,竝令仍囚,嚴刑得情。答曰,勿煩。
上在昌慶宮。停常參·經筵。
夜一更,月犯房第一星。
金始煥啓曰,明日望祭齋戒相値,視事,頉稟。傳曰,知道。
趙景命,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以兵曹言啓曰,禁軍春夏等祿試射,今方設行矣。入直禁軍,依前例,明日除標信出試後,還爲入直之意,敢啓。傳曰,知道。
朴熙晉,以承文院,以都提調意啓曰,本院前權知副正字李重觀,方在罷職中,依例肄習官啓下,付軍職,冠帶常仕。前權知副正字李聖天,移拜別檢矣。遞職後無屬處,依例還仕本院,何如?傳曰,允。
吏曹口傳政事,實錄兼同春秋沈壽賢。
趙景命啓曰,今日承旨持公事入侍時,入番玉堂,亦以召對,依前定奪,同爲入侍乎?敢稟。傳曰,爲之。
朴熙晉啓曰,因迎接都監草記,自前沿路宴享除減之時,例有中路別遣問安使之擧。依前例,以平壤迎慰使,仍留等待,措辭致謝之意,令本院擧行事,允下矣。以此意平壤迎慰使處,急速下諭,何如?傳曰,允。
趙景命,以迎接都監言啓曰,待令郞廳宣傳官具樹勳,移拜內乘,今方入直內寺云。內乘之任,異於他職,草記郞廳,勢難兼察。具樹勳今姑改差,其代以宣傳官李昌壽差下,使之察任,何如?傳曰,允。
又以迎接都監言啓曰,卽接遠接使及平安監司狀啓,則京城迎勅時,勿爲動樂事及軒架勿設,軍威軍減數事,周旋停當云。儺禮一款,卽令停撤,郞廳亦爲減下之意,敢啓。傳曰,知道。
又以兵曹言啓曰,今五月十三日,旗牌官李興齊稱名人,自敦化門入來,差備門外擊錚,極爲駭愕。令攸司囚禁治罪,同門守門將張萬甲,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,謀逆罪人昌道,旣已承服正刑,依律文緣坐籍沒,破家瀦澤,降邑號,罷守令等事,令各該司捧承傳擧行,何如?傳曰,允。
又以戶曹言啓曰,本曹郞廳,或有病故,或移差都監,當此多事之日,本曹凡事,十分苟簡,無以推移。正郞有闕之代,令該曹卽爲口傳差出,以爲察任之地,何如?傳曰,允。
又以戶曹言啓曰,本曹纔以經費不足,請得嶺南所在別餉米一萬五千石,啓下備局,自備局旣已覆奏許施矣。今此別餉米,俵散各鎭堡,待秋當爲還捧云。冬前勢難運來,南土早暖,二月內足可發船。今秋還捧之時,就船路便近數三處,定都會,有風力守令中,別定差使員,以精白米,準斛擇捧,趁明年早春,一依大同例,亦令差員,作綜領納,而米色或爲麤粗,或有未收之弊,則監捧差員,各鎭邊將入啓,拿問定罪。上納之限,如未及期,則百官頒祿,軍兵放料,必將狼狽,領納差員,亦爲一體從重論罪之意,知委本道,何如?傳曰,允。
鞫廳啓曰,罪人鄭宇寬·柳厚章,抵賴不服,更加嚴刑。李瀗已加嚴刑,不無徑斃之慮,姑爲停刑。尹慤待洪哲人拿問後,稟處。趙松所供,多有違端,且有手札見捉之事,刑推得情。墨世加刑第六度,猝然氣塞,呼吸不通,一業已施嚴刑,徑斃可慮,竝姑停刑。徐德修與正植·昌道等,竝緊出於趙洽之招,而正植·昌道,相繼承款,而皆以德修爲同參於行藥之凶謀,嚴刑得情,何如?傳曰,依啓。
鞫廳啓曰,罪人徐德修,旣已遲晩,依例結案取招,照法處斷。罪人趙松,嚴刑之下,抵賴不服,更加嚴刑。他餘罪人,所當依啓下加刑,而承服罪人徐德修結案,時刻爲急,待明日擧行,何如?傳曰,依啓。
壬寅五月十三日丁酉午時,上御進修堂。承旨持公事入侍時,玉堂同爲召對。左副承旨趙景命,副校理柳弼垣,副修撰李明誼,假注書趙迪命,記事官宋寅明·申致雲。趙景命進伏曰,今日公事連入,無留院者,而召對相値,故承旨一員入侍矣。
景命讀平安監司·遠接使勅行狀啓,仍奏曰,初來狀啓中,跟隨七十五名減省事,已有論報。今者狀啓,動樂·軒架勿設,軍衛兵減數等事,亦皆得請,而其中大通官加來,一員減除事段,彼終不肯許。丁酉·戊戌兩年勅行時,有大通官加出之代,減去次通官之例,今方以此爭執云。此狀啓踏啓速下,然後可以卽送于延接都監矣。踏啓字
又讀義州府尹勅行狀啓。踏啓字
景命曰,玉堂上下番所伏之處稍遠,使之近前講讀,何如?上曰,唯。
柳弼垣,進講綱目晉孝武帝卷,自十五年,至安皇帝元年。景命曰,諒闇靜攝之中,經筵停廢,爲日已久。今日玉堂適備員,齊進侍講,而第殿坐稍久,日氣甚熱,下詢於講官,一卷分半讀之,仍使講官,陳說文義,似好矣。上曰,唯。
李明誼曰,承旨已達矣。一卷爲二編,一編一時盡讀乎?一編分半讀之乎?曾見先朝,有二編合爲一冊者,亦有以一編,各爲一冊者,以一編爲一冊爲好乎?上曰,依爲之。上掩卷。
明誼陳文義曰,王恭事,有可達者矣。王恭風神簡貴,志氣方嚴,爲晉時風流宗主,而第幹略,非其所長。靑燕都督,何等重任,而朝廷使恭爲之,終致有叛逆之變。大抵人各有才,有可處廟堂者,有可爲方伯者,用違其器,則害及於國。使恭在朝廷,則風儀亦足可尙,而處之方面,故其禍至於此極矣,故國家用人,唯當各適其器,此人君所當審愼處也。
又曰,郭質事,有可達者矣。質欲起兵擊姚萇曰,吾旣蒙先帝之恩,不可不滅此賊,先帝,指符堅也。質,以胡人尙念其先后之恩,欲起兵討其仇賊,此朱子所以以起兵特書之,以許之者也。
又曰,范弘之事,有可達者矣。弘之請諡殷浩,以著桓溫不臣之跡,而溫之故吏王珣以爲,溫廢昏立明,有忠貞之節,而弘之之構誣如此,遂黜弘之。桓溫卽簒逆之賊也。何得有忠貞之節,珣特以其故吏,私於桓溫,至黜弘之,豈不痛哉?珣是逆黨,早宜遠斥,而非但不遠斥,乃反用之,致使弘之之賢,屛黜于外。以此觀之,人君當掃淸逆黨,使不得一日容之於朝廷也,明矣。
又曰,桓玄事,有可達矣。玄負其才地,以雄豪自處。其曰,父爲九州伯者,卽指父溫也。溫是簒逆之賊,而晉朝微弱,形勢不敵,不能討正其罪,故溫死,玄復爲國用,終至於簒奪晉國。由此觀之,逆臣種子,必須殄滅乃已,何可留之,以遺後害?玄若早除,則晉室必無危亡之禍矣。
弼垣曰,此卽五胡時矣。文義無可達者,而李遼以修葺孔子廟爲請。當干戈搶攘之時,尙以聖廟爲重者,蓋以儒敎修明,然後可以爲國,儒敎不明,則豈爲國乎?李遼可謂識先務矣。
明誼曰,此時五胡雲擾,學校之政,誠似迂緩,而其實則有不可緩者矣。是故,明太祖起兵金陵,定天下未半,而先修學校,以明儒敎,豈不盛哉?當晉之時,則專事干戈,不修學校。學校乃明倫之地也,而學校之頹圮如此,故倫紀陵夷,或有臣弑君,子弑父者,此皆無學校之害也。
明誼曰,姚萇事,有可達者矣。萇謂其太子曰,汝待骨肉有恩,待大臣有禮,待百姓以仁,此雖胡人之言,亦有可取者。大抵此數事,未知萇必能行之,而猶知其爲好,故終至於國强兵精,此其效也。此雖夷狄之言,不以人廢言,可也。
弼垣曰,長星見,此非常之災也。人君遇災,當戒懼修省,而晉帝乃反於華林園,以酒祝之,全無戒懼之心,徒有戲侮底意,如是而豈不遇變乎?不數月,果有弑逆之變矣。
明誼曰,凡人君遇災,當恐懼修省,而此乃曰,長星勸汝一盃酒,是侮天也,安得不遇變乎?長星自須女至哭星,須女卽主賤妾之星也。此乃寵姬弑帝之兆也。
明誼曰,此以下,皆五胡之事。且晉室微弱,無可觀者,不過與羯胡戰爭而已。第於其中,亦有國之興亡,政之得失,臣之賢邪善惡,皆可監可戒矣。史書與經書有異,不必規規於字句間,其興亡得失,涉獵監戒,則不爲無助矣。
明誼曰,殿下正位東宮時,小臣以春坊,猥侍講筵,其時召對冊子,卽綱目晉紀也。其後亦旣多年,而卽今所講者,尙不離於晉紀,此雖諒闇中,不能頻數開講之致,而此書卷帙浩汗,此下所餘尙多,卒業誠難易期。頃日承旨持公事入侍時,以兼爲召對事,陳啓蒙允,故小臣今方入侍講筵。卽今暑熱轉甚,聖候且在靜攝中,雖難趲進課程,而食前午後,則日氣亦似少勝,如此之時,雖非持公事入侍之日,亦宜頻降召對之命,而且綱目爲書,異於經傳,不必規規於字句間,只觀其國家治亂,政令得失而已。雖於靜攝中,憑几而聽之,亦多有益,此後則持公事外,日氣稍勝之時,則別爲召對伏望。上曰,唯。趙景命曰,卽者玉堂以持公事外,別爲召對事陳達矣。至於持公事,則必令玉堂,竝爲入侍進講乎?上曰,唯。弼垣曰,召對固待下敎爲之,而第晝講久停,晝講亦可爲之乎?上曰,至七月,觀病勢爲之。諸臣退出。
領議政趙泰耉箚曰,伏以臣抱必死之疾,決無行公之勢,而連値國事多艱,不敢言病,强起而趨事矣。日昨登筵之時,痞氣猝發,左右牽掣,痛不堪忍,未及罷對,徑自退出,惶悚之私,彌日不釋。擬俟少間,卽赴鞫坐,一日二日,病勢無減,昏昏綴綴,食飮全却,床笫之間,宛轉叫死。蓋臣此症,勞極則輒發,發輒數日沈頓,故病作則廢事,少間則酬務,非一再矣。今則已經數日,尙無蘇醒之氣,差復供劇,恐難以旬日期。卽今鞫事方急,客行壓境,臣之病勢如此,實爲悶慮。不得不冒死陳懇,乞賜矜諒,遞改臣本職,以便調息,改卜賢德,以幸國事焉。臣無任懇祝之至。取進止。答曰,省箚具悉卿懇。卿之疾病如此,深用慮念。須體至意,安心勿辭。俟病少間,卽出視事,以副至望。仍傳曰,遣史官傳諭。
都承旨金始煥,左承旨南就明,右承旨金致龍聨名疏曰,伏以臣等,伏見備忘記,有六次祈雨祭官賜馬之命,臣等不勝愧悚惶隕之至。日者旱魃肆酷,聖心焦憂,特降絲綸,辭意懇惻,萬彙焦枯,心如焚灼之敎,有足以感格天心。旣勤躬禱於社壇,旋卽再禱於南郊,一念對越,不遑寧處,至誠所感,冥應可期。奠璧之夜,雲容點綴,返駕之朝,雨意霡霂。自此以後,雖乍陰乍晴,而一雨三日,終致霈然者,此莫非我殿下寅畏修省之德也。三農慰望,萬品回蘇,職在邇列,倍切欣祝之忱。而臣等之承命將事,已在於始雨之後,設有奔走微勞,不過職分內事。何敢當錫馬蕃庶之典,而亦何敢貪天之功,以爲己力也哉?伏乞聖明,亟收成命,以重賞典,以安微分,不勝幸甚。臣等無任祈懇之至,謹昧死以聞。答曰,省疏具悉。今玆賞典,實循舊章,卿等勿辭領受焉。
上在昌慶宮。停常參·經筵。
夜自一更至五更,月暈廻土星木星。
金致龍,以侍講院言啓曰,明日孝寧殿望祭,王世弟攝行時,宮官不可不備員,而兼司書尹惠敎,說書李匡輔,受由在外,兼說書申致雲,入直史局,文學金尙奎,累次違牌,尙未出肅。文學金尙奎,卽爲牌招,以爲陪從之地,何如?傳曰,允。
金始煥啓曰,同副承旨朴熙晉,今日病不仕進,牌招察任,何如?傳曰,允。
金致龍,以弘文館言啓曰,本館上下番副校理臣柳弼垣,副修撰臣李明誼,俱以實錄廳郞廳,晝仕出去,而每每草記,殊涉煩瀆,今後則除草記往來之意,敢啓。傳曰,知道。
黃爾章啓曰,鞫廳大臣以下,來詣請對矣。傳曰,引見。
又啓曰,訓鍊大將尹就商,牌不進,推考傳旨,纔已捧入矣。所當更請牌招,而今方待命於金吾門外云,不得循例出牌,何以爲之?敢稟。傳曰,勿待命,牌招。
又啓曰,正言李眞淳,自闕下出去之際,落馬重傷,今日鞫坐,無進參之員。大司諫李師尙,司諫李濟,獻納尹會,正言鄭壽期,竝卽牌招,以以推移參鞫之地,何如?傳曰,允。
以文學金尙奎,司諫李濟,獻納尹會,正言鄭壽期牌不進,罷職傳旨,傳于朴熙晉曰,推考傳旨捧入。
黃爾章啓曰,鞫坐一時爲急,而諫院多官,竝皆違牌罷職及推考傳旨,今方捧入,而其在事體,極爲未安。大司諫李師尙,更爲牌招,以爲趁卽參鞫之地,何如?傳曰,允。
趙景命,以義禁府言啓曰,謀逆正刑罪人金昌道緣坐之類査出後,當爲擧行,而其父母·祖孫·妻妾·子女·兄弟·姊妹·伯叔父,子之妻妾,兄弟之子,年歲姓名,存歿居住,令漢城府分付五部,一一査出,成冊牒報後,依律文擧行,何如?傳曰,允。
吏曹口傳政事,以柳鳳逸爲戶曹正郞。
朴熙晉,以實錄廳郞廳,以摠裁官意啓曰,二房郞廳徐命遇外任,代前正言金濰差下,卽爲牌招察任,何如?傳曰,允。
吏曹口傳政事,實錄兼春秋單金濰。
趙景命啓曰,訓鍊大將尹就商,再招不進,推考傳旨,今方捧入,而前後開釋之餘,一向撕捱,殊極過當。況將兵之任,尤不可一時稽命,所當更爲牌招,而一日三牌,有傷事體,何以爲之?敢稟。傳曰,牌招。
朴熙晉,以禮曹言啓曰,今此勅使留館時,王世弟一番臨見,別設宴禮事啓下矣。卽見遠接使狀啓,則沿路各宴,竝皆蠲減云。親臨宴及王世弟別設宴禮,雖以前例磨鍊啓下,方在國恤,三年之內,似不當設行,而入京後,彼或提起,則不無顚倒之患。令都監觀勢稟處,而至於接時茶禮,不可不預備以待。亦令該司,照例磨鍊,擧行,何如?傳曰,允。
又以迎接都監言啓曰,卽見遠接使上送路程記,則勅使今月十二日,自義州離發,二十五日入京云。此是曾前禮曹所擇吉日,以此日入京之意,遠接使處回移,各該司及京畿·開城府·黃海道,亦爲知委,何如?傳曰,允。
趙景命啓曰,訓鍊大將尹就商,三牌之下,又不應命。自金吾仍爲待罪於闕下,陳疏到院,雖已退却,三違嚴召,旣損事體。將兵重任,不宜久曠,而直請四牌,有所不敢,何以爲之?敢稟。傳曰,累違召命,殊涉太過,明日更爲牌招。
鞫廳啓曰,罪人宇寬,旣已遲晩,依例結案取招後,照法處斷。罪人金民澤·德修承服招內,以爲以行藥事,有所謀議,銀貨·紙扇等物,果爲出給云。其同參凶謀之狀,旣已彰著,嚴刑得情。金省行·德修招內,有憑覈之端。更推李弘述·趙松·柳厚章,忍杖不服,竝加刑。金一觀問目內辭緣,諱不直招,刑推得情,何如?傳曰,依啓。
壬寅五月十四日戊戌巳時,上御進修堂。鞫廳大臣以下,請對入侍,右議政崔錫恒,判義禁沈檀,知義禁金重器,同義禁金一鏡·柳重茂,右副承旨黃爾章,假注書趙迪命,記事官宋寅明·申致雲,掌令李景說,正言李眞淳。右議政崔錫恒進伏曰,日候不適,聖候何如?上曰,一樣。又曰,大妃殿氣候,何如?上曰,一樣。又曰,中宮殿氣候,何如?上曰,一樣。
錫恒曰,罪人徐德修,昨已遲晩,結案取招,纔已入啓。緣坐等事,固當依例擧行,而臣等於此事,有區區所懷,敢此請對矣。德修於嬪宮,爲叔姪之間,今若準法,則嬪宮同氣之親,將被孥戮之典。況德修之父,卽贈贊成宗悌之長子,將不免絶其宗祀,事甚矜愍,其在朝家處之之道,與他罪人,似有間隔。臣等之意,只誅其身,緣坐等事,特令勿施,減死定配,則王法無損,私恩可伸,而事係法外,極爲惶恐,曾在先朝,亦有可據之例,故惶恐敢達。上曰,依爲之。
錫恒曰,尹就商,以千萬理外事,爲逆豎宇寬所誣,至於拿囚之境,蓋就商與宇寬,不識何狀,而只爲向時人所忌惡,宇寬素所稔聞,故欲爲陰中構陷之狀,畢露無餘。臣等頃日請對時,備陳獄情,有分揀放送之命矣。凡帶職就理之人,若蒙分揀之典,則例皆還職,而就商則已過累日,命召尙無還給之敎,聖意所在,雖不敢妄度,第就商蒙先朝殊遇,屢經將任,前秋酷被臺官之構誣,幾陷重辟,特蒙異數,終至淸脫。頃當危疑之際,自上特授訓將之任,倚仗之聖意,此亦可見。且其忘身殉國之誠,素所蓄積,當此艱虞之日,如就商一心向上,素著宿望之人,亦不易得,而若因此遞改,則適足以中其傾陷之計,中外群情,亦必疑惑。前日所收命召,特爲還授,使之復察將任,則恐合於聖上委任責成之意,故敢此仰達。上曰,依爲之。
錫恒曰,謝恩正使,領相旣已擬望受點矣。第當此艱虞溢目,國家多事之日,朝野所依恃者,只是領相一人,其何可經年遠役乎?且其病患深重,原隰賢勞之役,決非可堪,不可無變通之道。領相正使之任許遞,自前有宗班差送之例,待後政,以宗班擬望事,分付該曹,何如?上曰,依爲之。
錫恒曰,此獄事,小臣終始按治,初則以爲此等逆謀,只是己亥·庚子兩年間事矣。以昌道等招觀之,則卽今尙有在者,至前冬而連爲之,今亦難保其必無矣。頃以池烈族屬汰去事,仰達矣。未知其後,果何以處之,幸聖上勿以時事稍變爲安,而少忽於防患之道,各別審愼,似爲得宜。
金一鏡曰,飮食之節,亦必審愼,伏望。
錫恒曰,霍·顯之謀,豈外人所可知?內間事,誠爲可悶矣。
沈檀曰,臣待罪獄官,千萬意外,猝被死囚無狀之誣辱,決難按獄矣。聖上有勿待命之敎,且適値齋戒,陳疏不入,故不得一番陳暴。此際聞於筵中,有勿爲陳疏,出參鞫坐之命,生死肉骨,聖恩罔極,分義所在,何敢不出乎?不得已出參鞫坐,而逆囚連次承款,情節盡露,輿情實爲痛快矣。至於德修,戚聨宮掖,何忍爲逆謀,而行藥宮中,毒殺昭訓,不但此也。臣等實有毛骨俱悚,心不能弛者,大臣已有陳達矣。凡於宮闈之間,必須各別愼察,水刺之節,亦必審愼,千萬伏望。德修收籍之律,三尺至嚴,而至於緣坐,則係是嬪宮至親,大臣旣已參酌陳達,臣等雖在法官,何敢有異議乎?
錫恒曰,吳瑞鍾等事,此獄畢後,繼此更推之意,敢達矣。
柳重茂曰,治逆之道,必待承款後,按法宜矣,而至於宇寬,則向日凶言,誣辱聖躬,罔有紀極,論其罪犯,何可片時得生乎?其時不卽照法處斷者,恐有餘情,欲爲究得矣。卽今諸逆,箇箇承款,逆節盡露無餘,而宇寬頑忍,尙不吐實,何可一向待其承服,使之苟延凶命乎?直以誣上不道之罪處斬,似爲得宜,下詢諸臣而處之,何如?錫恒曰,重茂之言,不無所見,第有不然者。當初以誣上之罪,處斬則可矣,而今方嚴刑鞫問矣。何可中撤,而直爲處斬乎?行藥等事,宇寬旣主之,且構陷諸臣,若是慘酷,其窮凶情節,尤當窮覈,豈可不此之問,而直爲處斷乎?宇寬今又變辭,以誣上不道之言,諉之於他人矣。檀曰,宇寬事,小臣有嫌,然大臣之欲待輸情後正法者,誠爲得當矣。諸臣一時交奏曰,沈檀所謂有嫌者,可謂妄發矣。一時構誣之言,何足掛齒乎?錫恒曰,宇寬嚴問,則似可承款矣。重器曰,初以誣上不道之罪,正法則可矣。而卽今已累次嚴刑矣,徑先處斷,則後必有議,臣未知其爲得矣。一鏡曰,誣上不道,是大逆,當初直爲正法則是矣。而旣問之後,又卽中止,似爲未安。若或徑斃,則是誣上不道大逆之罪,無以正法,豈不痛惋?李眞淳曰,臣連參鞫坐,宇寬卽諸囚中最凶獰者也。旣有誣上不道之罪,直爲正法,未爲不可,而今已累次嚴刑,何可中止乎?李景說曰,當初直爲處斬則好矣,而到今訊問之後,徑先處斷,則未知爲得矣。上無發落。
景說讀合啓健命事。眞淳曰,憲臣旣陳前啓矣。自古亂逆之臣,安有如此之甚者乎?聖上不以爲逆則已,如以爲逆,則何故不爲允從乎?上曰,勿煩。景說曰,健命罪狀,奏請中一事,死有餘罪,而且於卽今諸賊之招,罪狀狼藉,宮城扈衛等事及直爲奉行云者,事極陰慘,實是王法所不容者,聖上何故靳許乎?眞淳曰,其罪狀臚列之中,雖有一事,亦難免死。此爲幾事,而可以免死乎?聖上若不允許,亂賊無所懲畏矣。上曰,勿煩。
景說讀合啓泰采事,上曰,勿煩。眞淳曰,如此惡逆,一向容貸,此輩死中求生之計,將無所不爲矣。殿下之至今靳許,實未知聖意之所在也。景說曰,雖以卽今賊招觀之,泰采死有餘罪。聖上若不允從,前頭將無所不爲,宗社之憂,如何?上曰,勿煩。
一鏡曰,以弘述招辭觀之,庭請罷後,四大臣以柳就章,差都監中軍事,分付於渠云。都監中軍,有何大事,而四大臣如是合辭分付乎?其同參逆謀,推此可知也。如此者尙不允從,則亂賊何所懲畏,此等情狀,聖上想已洞燭,而一向靳許,臣實未曉也。景說曰,以昌道招辭觀之,忌李森勇力而出之,以就章便於任使,而使爲中軍,逆狀之彰露,到此無餘矣。四兇罪狀,與前有異,勿爲留難,伏望。眞淳曰,以某人差某官,大臣雖或有分付事,而庭請罷後,四大臣綢繆送言,以就章爲中軍者,何也?李森之有勇力,必爲忌惡而出之者,何也?逆節之彰著無餘矣。景說曰,此非臣等一二人之言,卽一國公共之論,殿下何不允從乎?上曰,勿煩。眞淳曰,殿下曾以爲先朝舊臣,此固盛意,而第渠輩,不但先朝舊臣,以世祿之家,爲此凶逆不忍爲之事,尤宜正法不饒矣。上曰,勿煩。
景說讀頤·集收孥籍産事,上曰,勿煩。眞淳曰,四箚之罪,殿下洞燭,今無可達,而世相以爲,渠言於昌道,昌道言於昌集云爾,則其陰謀凶計,推此可知。且德修招以爲往省行家同議云,其孫之所爲,其祖豈不知之?至於中軍事,逆節尤著矣。一鏡曰,二逆之罪,前旣累陳矣。今則捨置其前罪,以卽今鞫案言之,子弟門客,布列中外,合謀同逆,情節狼藉。如此而不行逆律,則治獄何爲?臺啓允從,然後君臣上下之分正矣。檀曰,罪止賜死,非當初處分也。且兩人旣死之後孥籍,有何快人意事,而至於輿情,咸願其必從者,蓋以賜死,罪重而律輕也。兩司爭之,而兪音尙靳,失刑甚矣。臣年八十,何心爲偏論,而此則關係至重,故如是仰達矣。景說曰,此與前有異,前日下備忘時,逆節猶未盡彰著,到今諸凶承款之後,其罪益著矣。一鏡曰,今日逆賊,皆昌集門孽族屬也。眞淳曰,昌集不得正刑,神人之憤極矣。何可不行孥籍之典乎?檀曰,若無此兩人,則彼輩何敢生逆心乎?此兩人卽逆中巨魁也。一鏡曰,此事,不可不允從矣。檀曰,此事少緩,則不但輿情憤欎,臣等憂慮,無所不至矣。一鏡曰,卽今亦安知無逆黨之潛伏者乎。急用嚴典,然後逆黨可以散落,此而寬貸,則將無所不至矣。重茂曰,小臣實不能仰測聖上處分矣。兩兇賜死之日,謂之先朝舊臣,而不用拷掠之刑,此則以其久侍先朝故也。猶或可也,至於孥籍,則何可以先朝舊臣,而不施之乎?一鏡曰,渠以先朝大臣,忘國家厚恩,爲此凶逆,先王在天之靈,豈不俯鑑,而深痛之乎?小事則猶可以先朝舊臣而容貸矣。至於惡逆,則何可以舊臣而不爲之正法乎?眞淳曰,臣等實有所訝惑,聖上之終不允從者,未知有何意?小臣雖惶恐,實欲知聖意所在。聖上若一一賜說破,則臣等可以解鬰矣。臺啓雖或不從,而此則輿儓下賤,一國共公之論,殿下何可終拂其群情耶?一鏡曰,祖宗朝籍沒之法,非但逆律爲然,凡貪贓狼藉者,亦用此律。今者此輩,受賂狼藉,閫帥輩輸送銀貨,厥數無限。如此者,何可不用籍沒之典乎?且古人有言曰,無使易種于玆新邑,逆賊之種,何可留之乎?檀曰,此逆賊,率半一國之人而爲之,豈非大逆乎?一鏡曰,殿下歷觀前史,古今天下,安有如此逆賊乎?蓄客毒藥,凶悖莫甚。至於德修,戚聨宮掖,而亦參其中,古今天下,安有如此逆賊乎?臺啓,不可不允從。上曰,竝勿煩。景說曰,此事終不允從,臣等抑鬰,雖終日,不敢退去矣。
府啓,治逆之道,自有其律,收孥籍産,固是應行之典,不可有所低昻者也。今德修旣已承款,其窮兇情節,有不忍言者,雖施孥戮之刑,猶不足以洩神人之憤,而不意其父貸死之論,遽出於按法之際,至有允許之命。臣固知其意之有在,而第念隨坐之典,三尺至嚴,苟或以一時之權宜,有所輕重,則王法莫伸,後弊難防,亂臣賊子,將無所懲畏。請亟寢德修父緣坐減等之命,依律擧行。上曰,勿煩。
尙建等事。上曰,依啓。
趙正萬事。上曰,依啓。
李瑋事。上曰,依啓。
李基命事。上曰,依啓。
院啓,自古帝王,或有屈法伸恩之政,而至於事關逆節,則歷觀前史,罔或假貸矣。鞫廳罪人徐德修,謀逆情節,旣已承款,收孥之典,所當依法擧行,而今者大臣以其父貸死之意,陳達蒙允矣。臣固知其意之有在,而第念邦憲莫嚴,人主亦不得低昻,王法一撓,亂賊將無所懲畏。請亟寢罪人德修父遠配之命,依律擧行。上曰,勿煩。
合啓臺官事。上曰,勿煩。
朴致遠等事。上曰,依啓。
玄德明事。上曰,依啓。
當該同知·成均大司成事,停啓。
一鏡曰,臣以無似,待罪金吾,受命按獄,今已三閱月矣。拷掠之下,輒多頑忍,隱密之謀,誠難鉤覈,而蓋此逆賊渠魁,則將相合勢,黨與則韋布竝力。銀貨出於諸閫,毒藥買於異國,內則閹豎宮妾,周旋於肘腋,外則閭井惡少,締交於權兇,排布瀰漫,靡所不至。苟非皇天陰騭,宗社默祐,殿下安得保有今日,臣等亦何由獲近於威顔咫尺之地哉?噫,三手之密謀未成,四兇之聨箚繼上。臣等之前冬一疏,祗欲立民彝,明君臣之義,分揭王法,正邦國之典刑而已。逆膽兇腸,略有以打破,何幸天心開悟,兇逆掃淸,悉皆聖上明睿之照,洞燭其情狀而然也。顧臣區區蕪言,何足以有無於其間,而逆輩媢嫉臣身,必欲甘心,怨毒聖躬,益肆誣悖。日昨逆漢宇寬謀逆情節,狼藉於承服罪人世相·正植·昌道·德修輩結案之招,聖明業已俯覽,國人率皆傳看,固無足更論者,而渠旣迫死,又生凶計,逐去獄官,一循逆望之舊套,而誣辱主上,不道兇悖之說,罔或一分顧藉,擧國臣民,驚痛憤惋,固當如何,而第緣臣治獄不嚴,使渠久稽輸情,獄老生奸,敢欲疑亂獄情,圖售晷刻緩死之計,而在臣微悃,抑有所萬萬兇駭危蹙者,泥首席藁,退俟威命,以致鞫事之數日稽緩,臣罪固不容誅。頃日大臣陳白于筵中,聖上開釋于榻前,使之卽日開鞫,天牌絡繹,一日至三。臣於是,不暇顧恤廉隅,唯以亟討宗社之劇賊,少洩神人之幽憤爲急,復進鞫坐,于今五日。三賊次第伏法,輿情咸快,而臣第於大臣之言,深有所不安。峭直嚴峻,顧何嘗毫分近似於臣哉?臣之本意,唯是大體則主於嚴正,處心則務欲平反,常與大臣,上下言議,要歸至當,而兇徒逆黨,視如仇讐,朝紳士友,譏以疎緩。臣固識慮短淺,資性懦弱,咎責之來,宜乎難免。若其斷斷血忱,愛君憂國,每以麟筆中,嚴討逆重復讐之義,未嘗不誓心天地,必討乃已。半國逆黨,百計經營,謀所以中傷,獄未收殺,凶言誣衊,遽至于再,儻微天日之在上,臣何敢雍容於袵席之上哉?卽今獄事,漸就究竟,臣之情地,若是臲卼,體例所拘,不敢遽然辭免於法席之上,而萬分惶恐之懷,敢此仰達。
錫恒曰,死囚之獄中告變,前所未有之事,本不當許施,以今番宇寬事觀之,尤可驗矣。宇寬敢以萬萬虛罔之言,厚誣按獄之臣,將兵之人,白地捏造,必欲傾陷而後已。聖鑑在上,奸情畢露,雖不敢售其計,若開此路,則後弊難防。自今以後,獄中告變之人,勿許聽施事,定式施行,何如?上曰,依爲之。
錫恒曰,治獄疎緩之失,專在臣身,此豈一堂上之責乎?且一鏡自前冬陳疏之後,積忤於一邊人,視若仇讐,必欲甘心而後已。自按獄以來,諸罪囚百般構誣,幾陷不測,幸賴聖明在上,察其精忠,故得保今日。不然,安得保身名乎?自上旣已洞燭其被誣,而臣於同事之後,益知其心事之斷斷無他,而爲世所齮齕,故敢此仰達矣。諸臣退出。
上在昌慶宮。停常參·經筵。
望祭罷後,世弟宮,朝廷二品以上問安。答曰,罔極。
政院·玉堂單子問安。答曰,罔極。大妃殿·大殿·中宮殿,政院·玉堂單子問安。答曰,罔極。
藥房口傳問安。答曰,罔極。
朝廷二品以上·六曹單子問安。答曰,罔極。
卯時日暈。
下直,定平府使李彦祥,任實縣監沈湙。
朴熙晉啓曰,明日月食齋戒,視事,頉稟。傳曰,知道。
趙景命啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
金致龍啓曰,吏曹郞廳來言,守令多闕,政事,何以爲之?敢稟。傳曰,明日爲之。
藥房提調臣韓配夏,副提調臣金始煥啓曰,夏序已半,殷奠又過,仰惟孝思,益復罔極。伏不審此時,聖體,若何?大妃殿氣候,亦復何如?臣等區區憂慮,敢來問安。答曰,知道。節序倏易,又過殷奠,益切罔極,慈殿氣候安寧,而予則無事矣。
金致龍啓曰,勅行壓境,此時京畿守·令,一日爲急。安山郡守·江華經歷有闕之代,今日內口傳差出,當日內發送,何如?傳曰,允。
吏曹口傳政事,以李喜聃爲安山郡守,以李廷晉爲江華經歷。
金致龍,以吏曹言啓曰,新除授羅州牧使洪禹鼎呈狀內,素患注夏之症,近又發作,症形危劇,差復難期,斯速入啓處置云。身病果如是危重,則不可等待其差歇,羅州牧使洪禹鼎,依例罷黜,何如?傳曰,允。
又以禮曹言啓曰,王世弟迎勅諸節,旣已磨鍊下送,而取考丁丑謄錄勅書,則自上親受,而誥命及賜物,王世子親受矣。今此遠接使狀啓中誥命賜物,合作一包而來云。王世弟親受一款,依丁丑年已行之例,儀註中此一節,別爲磨鍊啓下,令承文院繕寫後,亦令兵曹,別定禁軍騎撥,下送于遠接使處,使之傳給,啓下節目中受誥命一款,付標添書以入,何如?傳曰,允。
又以迎接都監言啓曰,在前勅使越江,則遠接使書出路程記,有馳啓之事,而今番則直送都監,故路程記正書以入之意,敢啓。傳曰,知道。
又以迎接都監言啓曰,卽接遠接使平安監司聨名狀啓,則額外大通官,終不得減下,出待供饋等事,依例擧行之意,知委各道緣由馳啓。此後贈給等凡事,令該都監,稟處矣。取考辛丑謄錄,則其時遠接使狀啓,額外大通官一人,以何例接待事,令都監稟處,則其時都監,取考癸巳謄錄,稟處內,洪二哥渠以大通官自處,而降爲次通官,減其禮單,求請則其在接待之道,不無難處之端,仍以大通官待之事,允下矣。今番出來額外通官,亦依此例擧行之意,分付遠接使及京外各處,何如?傳曰,允。
又以迎接都監言啓曰,禮曹以勅使留館時親臨宴及王世弟別設宴禮,以方在國恤,三年內不當設行,令都監觀勢,稟處。而至於接見時茶禮,不可不預備,令該司照例擧行事,允下矣。方在國恤,三年內宴禮,不當設行,只以茶禮·茶啖,預備以待之意,遠接使處知委,亦以此意,分付各該司,何如?傳曰,允。
以副修撰趙遠命牌不進,罷職傳旨,傳于朴熙晉曰,推考傳旨捧入。
朴熙晉,以兵曹言啓曰,禁軍祿試射時,沒技人熟馬賜給事,曾已定奪矣。今番祿試射沒技人,別單書入之意,敢啓。傳曰,知道。
又以兵曹言啓曰,禁軍春等賞格試射,今方設行,入直禁軍,依事目,明日除標信出試後,還爲入直之意,敢啓。傳曰,知道。
又以兵曹言啓曰,今五月十四日禁軍洪石萬稱名人,自弘化門入來,差備門外擊錚,極爲駭愕。令攸司囚禁治罪,同門守門將柳鳳章,常時不能禁斷雜人,以致闌入,亦難免其責,推考,何如?傳曰,允。
又以刑曹言啓曰,本曹以無料布衙門,元無給價雇立之事,而以些少奴婢,使役甚繁,有難支堪。今當逆家奴婢沒入之時,數十口奴婢,特爲劃給,以爲使役之地,何如?傳曰,允。
又以兵曹言啓曰,昨年松坡津別將,別造亭子船一隻,其意,蓋爲早晩緩急行幸之用云。而各津之當陵寢往來路,不待緩急,而常時爲行幸過涉之所者,如鷺梁·漢江·臨津,非止一二處,而未嘗造亭子船,則獨於松坡,不待朝令,別造他津所無之亭子船,以爲徼賞之計者,殊未妥當,卽今緩急,不可期,而常時官行渡涉,必索亭子船,鞭扑狼藉,爲本鎭難堪之弊。且前頭腐傷之後,每每繼造,亦極有弊,不可無變通之道,該船亭子閣,今姑撤毁,別爲藏置船隻,則依他津例,使用之意,分付,何如?傳曰,允。
鞫廳啓曰,罪人金省行,德修往見之事,不敢隱諱,而至於善爲之言,誣飾辭說,諱不直招,刑推得情,李弘述·金民澤·趙松,抵賴不服,竝加嚴刑。金一觀,半吐半呑,顯有隱情,更加嚴刑得情。柳厚章已施四次之刑,徑斃可慮,今姑停刑。趙洽所告罪人四名,竝箇箇直招,至於伏法,依例解枷。洪錫輔,因臺啓,自鞫廳拿來,故不得不原情捧招,而此與逆獄有異。依朴泰俊例,移本府嚴鞫,何如?傳曰,依啓。
鞫廳啓曰,罪人趙松·金一觀·金省行,更加嚴刑。李宇恒·趙松招內,多有現發之端,刑推得情。金民澤·李弘述,朝已嚴刑,不無徑斃之慮,待明朝加刑,何如?傳曰,依啓。
鞫廳啓曰,罪人鄭宇寬,旣已結案取招,而累次嚴刑,杖毒上衝,病勢危急,若遲時刻,將未免失刑。他罪人更推施刑等事,姑待後次擧行,何如?傳曰,依啓。
朴熙晉,以賑恤廳言啓曰,畿內上年年事之凶歉,挽近所無,飢民仰哺者,逐日滿庭呼訴,若不趁時救活,則必未免餓殍。不得已自二月初七日,始給乾糧,而飢民之數,日漸增加,至今月初旬,一巡所給,至於六千九百五十六口。而通四朔分給大小米,竝一千八十七石五斗,太四十七石零。而卽今兩麥登場,此時設賑,有違前例,故自十一日,始爲撤賑。而第念畿甸麥凶,近古所無。今若差過一月,賑餘僅僅延命之殘氓,更無入吻之穀,則其饑餓顚連之狀,可以推知。麥後設賑,在所不已,而宜若救焚拯溺,然後庶免塡壑之患,及時移轉湖西所在還牟一萬九千餘石,一萬石,則劃給京畿監營,使之分賑各邑。其餘九千石,則取來京倉,以爲都下飢民接濟之資。兩南所在還牟各二萬石,亦爲急速運來,用作來頭種子,似合預備之道,敢啓。傳曰,知道。
金致龍,以侍講院言啓曰,再明日王世弟與左賓客洪萬朝相見禮時,宮官不可不備員,而兼司書尹惠敎,說書李匡輔,受由在外。兼說書申致雲,陳疏未承批。文學金尙奎,聞其身病甚重,有難進參。文學金尙奎,令政院稟旨變通後,以在京無故人差出,仍卽牌招,以爲備員進參之地,何如?傳曰,允。
朴熙晉,以義禁府言啓曰,謀逆罪人正植·昌道·池烈等緣坐族屬,今始査出,爲先定配所以入,而昌道之母子與婦,一時自斃云。令漢城府檢屍,昌道叔父及兄弟,居在於楊州·古阜等地,行會兩道,使之査問,其中未及査出者,則從後擧行之意,敢啓。傳曰,知道。
又以義禁府言啓曰,今此勅行在館時,三門把守假都事三員,令該曹預爲差出,習儀時,分差之地,何如?傳曰,允。
又以義禁府言啓曰,謀逆罪人宇寬,旣已承服正刑,依律文緣坐籍沒,破家瀦澤,降邑號·罷守令等事,令各該曹奉承傳擧行,而宇寬家在平安道安州地云。其父母·祖孫·妻妾·子女·子之妻妾·兄弟姊妹·伯叔父兄弟之子,年歲姓名存歿居住,令本道嚴査,現出囚禁回牒後擧行,何如?傳曰,允。
壬寅五月十五日己亥午時,上御進修堂。承旨持公事入侍,玉堂同爲召對,左承旨南就明,副校理柳弼垣,副修撰李明誼,假注書趙迪命,記事官趙顯命·宋寅明。南就明進讀咸鏡監司濬源殿端午祭官差定狀啓。踏啓字
又讀監役宋必熙呈辭給暇。踏啓字
又讀兵曹吹刺赤充差啓目。踏啓字
又讀禮曹南乙珍事上言,回啓。踏啓字
柳弼垣,進講綱目,自晉安帝隆安元年,至魯王迎德事。李明誼曰,日熱方甚,聖候在靜攝中,而所講之書,所餘尙多,至此而止之乎?抑畢讀之乎?上曰,加爲之。弼垣又讀之。就明曰,一人連讀爲難,上下番輪回讀之,何如?上曰,唯。明誼讀自魏遷都平城,止於妖人孫泰事,凡二十四丈,上掩卷。
明誼陳文義曰,此乃燕慕容隆事也。隆謂其主寶曰,龍川地狹民貧,雖難聚衆於其中,若能節用愛民,撫農訓兵,則庶幾克復故業,惟此節用愛民務農訓兵八字,實是治國之要道。蓋地無大小,民無衆寡,苟能行此八字,則必興。苟不行此八字,則必亡。若以前事言之,秦皇雖築萬里長城,而不行此八字,故亡。衛文雖革車三十乘,而能行此八字,故興。隆雖胡人,而其言有可取者,此豈非人君之所當監者乎?
弼垣曰,此乃魏珪事也。魏珪,與燕相拒,士卒多疫死。珪謂其群臣曰,四海之民,皆可爲國,何患無民。珪雖胡族中傑出者,而其窮兵黷武,不恤人命,若是極矣。豈能保有其國乎?其終果有簒弑之禍矣。
明誼曰,尙書曰,民惟邦本,本固邦寧。而無民豈能爲國?珪於胡人之中,雖曰興學校,而其所言如此,尙何足說?以近事言之,有類於此者,奴刺赤,使其子汗,往龍城賑飢民,汗擇其中壯健者,厚加賑恤,其餘老弱,皆殺之。歸言於其父曰,老弱雖生存,無益於國,徒爲賊而已。是以殺之,其言之無知,實類於珪矣。
就明曰,在前進講之時,或以翰林,輪回讀之,故卷帙易畢矣。卽今讀者不多,日熱且極。進講丈數,比前差減,何如?上曰,唯。
明誼曰,此乃秦太后蛇氏事也。蛇氏卒,秦王興,哀毁過禮,不親庶政。秉彝之天,夷夏同得。興雖胡主,執喪盡禮,若是篤至,李嵩之陳疏贊成,不亦宜乎?僭國太后,書卒稀罕,而朱子所以書以太后卒者,蓋嘉其孝,特筆書之者也。
明誼曰,卽今連爲召對,自此將頻頻開講,而館僚多不行公,未免事多苟簡,故敢此仰達矣。校理尹聖時,修撰權益寬,以復錄事,過自引嫌,纔已陳疏入啓矣。蓋丙申削錄之擧,伊時凶黨,雖以弘文提學獨自圈點,爲執言之端,而其實則錄中人,多是異己之人。又有讐怨家媢嫉者,假托體例,終至削錄,作此前古所無之駭擧,公議至今憤鬰不已。此頃日筵臣所以博考古例,以明其執言之無所據,仍請復錄,至蒙允許矣。夫削錄事,以彼媢嫉之心,其所假托,亦不過體例而已。則到今公議之僉同,旣已復錄,錄中諸人,元無毫分可引之嫌,一番陳疏,猶或可矣。而至於權益寬之疏,則語涉張皇,引嫌太過,臣實未曉也。自古宵小輩,例必排擯君子,及夫宵小得罪,君子彙征之日,未嘗有以曾前見擯於宵小,爲難進之端者。況今士類進用之時,豈可以前日見斥於逆黨,反爲難安之理乎?其所引嫌,終不成說。且今副校理朴弼夢,旣已行公,則其同錄中人,元無異同,其無嫌礙之端,於此亦可見矣。自上別爲開釋,速賜批答,仍爲牌招察任,副修撰趙遠命,則旣已承批。且遞問事之任,亦卽爲牌招,何如?上曰,依爲之。
弼垣曰,臣亦有所懷,敢達矣。修撰尹淳,前後撕捱,終不行公,其所引嫌,比諸復錄中諸人,尤不啻較輕,而强引不當引之嫌,每每違牌,殊甚未安矣。今聞喉司捧入辭單,此甚不然。夫朝臣,非有情勢難安,病狀難强者,則不許捧單,事例然也。今尹淳則所謂情勢,旣無可言,病狀,亦不至太難强,而遽爾捧單,未知其故,若循其意,每許遞解,則前頭將無行公之人,豈非未安之甚者乎?辭單雖已捧入,旣有所懷,故敢此仰達,校理尹㝚,則元無可引之嫌,而旣出旋入,長事撕捱,殊無意義,今方奉命在外,待其回還,亦宜警責,俾卽察任,何如?上曰,唯。諸臣退出。
副校理朴弼夢箚曰,伏以臣,卽伏見下政院之敎,有館學疏還給之命,臣竊不勝驚歎憂慨之至。噫,朝廷之待館學,事體自別,蓋士論,國家之元氣,館學,士論之根抵。故自祖宗朝以來,凡所以培養扶植者,其意甚盛。設有過中之擧,不槪之言,優容寬假,未嘗或輕慢摧折者,誠以士氣沮喪,則讜議壅遏,讜議壅遏,則將至於國不爲國故也。是以先大王,每於館學疏章之入也,輒卽賜批,未或經宿,而言可用,則深加奬詡,言不可用,則委曲開示,曾未有厭薄泛忽底意,此豈非今日殿下之所當法者乎?況此多士之疏,亶出於沐浴請討之大義,則其心忠矣,其言正矣。卽經睿覽,快賜批旨,以盡待士之禮,事體當然,而還給之命,反下於疏入累日之後,勿捧之敎,顯示其沮遏言路之意,此殿下卽阼以來,所未有之過擧,而三百年養士之禮,到此掃地矣。處分雖曰已定,輿情愈益憤激,則殿下其將以勿捧之敎,永塞草野共公之議耶?王言一播,聽聞皆驚,臣恐擧幡袒胸之氣,無以激揚,呑舌含口之習,益難矯救,國家元氣,將自此而不振矣,豈不大可懼哉?臣書箚將上之際,因政院啓辭,有儒疏還入之命。臣於此,有以見我聖上轉圜之德,逈出尋常,欽歎頌祝,有不能自己者矣。成命旣已反汗,無事乎强聒煩請,而臣職忝論思,妄劾箴規憂愛之誠,不以事過,而有所自忽,敢控蒭蕘,冀裨塵露。伏願殿下,亦勿以旣改,而有所自恕,繼自今,凡於云爲酬應之際,務加愼審,使大哉之言,戒無如前差忽,不勝萬幸。取進止。答曰,省箚具悉。所論切至,當加意焉。
持平金弘錫啓曰,請亟寢頤命·昌集收孥籍産還收之命。
請亟寢德修父緣坐減等之命,依律擧行。
司直鄭澔,性類蛇蝎,情同鬼蜮,平生伎倆,唯在毒正戕賢,善類之切齒,輿情之憤鬰,固已久矣。頃於改紀之初,投進一疏,語意兇悖,情計憯毒,憑藉宦獄,欲售網打之計,正與相琦之矯誣慈旨,同一機關。而其以登對諸臣之直請正法,爲一罪案,此尤萬萬常情之外,伊時春宮下令,慈聖諺敎,誠有所不忍聞者,兇閹之罪,固不容一刻偃息,則直請正法,道理則然,而設鞫嚴問,究覈情節,自是按獄之常法。故旋又請鞫,卒至輸情伏法,則此豈有毫髮可指議者,而乃反如得奇貨,極意操切,其心所在,固已巧慘,而至於四凶之栫棘,志述之伏法,皆以無君犯上之罪,則渠亦有耳,豈不聞知?而乃敢曰,因何事端,有甚罪惡,而至於顯斥以載籍之所未聞。繼而曰,臣亦先朝舊物,黜陟榮辱,義無獨殊,其意以殿下,爲無端斥逐舊臣,譏嘲怨懟之辭,略無顧忌。渠若有北面殿下之心,何敢乃爾?蓋其心腸,與四凶相連,言議,與賊述相關。故方其或貶或誅,慍憾之意,勃欎于中,自不覺無倫絶悖之言,觸口而發,其慢君黨逆之罪,在所必討,而王章不加,尙今偃息,國言喧藉,公議愈激。請司直鄭澔,姑先極邊遠竄。答曰,不允。末端事,依啓。
上在昌慶宮。停常參·經筵。
下直,安山郡守李喜聃。
趙景命,以都摠府言啓曰,今日入直內三廳武兼禁軍及軍兵等,當爲中日習射,而月食齋戒相値,不得爲之之意,敢啓。傳曰,知道。
金致龍啓曰,因侍講院草記,明日王世弟,與左賓客洪萬朝相見禮時,宮官不可不備員,而文學金尙奎,身病甚重,有難進參。令本院稟旨變通事,允下矣。文學金尙奎,合有變通之道,何以爲之?敢稟。傳曰,改差。
又啓曰,今日爲政事,命下而,以月食齋戒相値,當爲頉稟矣。因侍講院草記,相見禮時,宮官不可不備員,文學金尙奎改差事,允下矣。在前如此之時,雖値齋戒,亦有政官牌招開政之例,何以爲之?敢稟。傳曰,牌招開政。
朴熙晉,以吏批言啓曰,新除授顯陵參奉沈維賢呈狀內,老母宿疾沈痼,殆近十載,漸至危域,已作廢疾之人,昏窒之症,有時發作矣。身若抑情赴直,則侍湯無人,卽今番次當前,實難片時離側,揣量事勢,斷無供職之望,斯速入啓處置云。沈維賢,以獨子無兄弟之人,偏母衰病特甚,有難離側入直,實是通朝之所共知,懇辭請遞,至再至三,則不可强令察任。顯陵參奉沈維賢,依例改差,何如?傳曰,允。
有政。吏批,判書李肇奉命在外,參判金一鏡鞫廳進去,參議李眞儒進,同副承旨朴熙晉進。兵批,判書李光佐病,參判尹就商病,參議朴彙登進,參知柳鳳徵受由在外,同副承旨朴熙晉進。
吏批啓曰,判書李肇奉命在外,參判金一鏡鞫廳進去,小臣獨政未安,何以爲之?敢稟。傳曰,只出緊任。
又啓曰,春坊闕員,今當差出,而擬望之人乏少,相避竝擬,何如?傳曰,允。
又啓曰,羅州牧使今當差出,而本州以湖南劇邑,素稱難治,他道守令中可合人,竝擬,何如?傳曰,允。
又啓曰,善山府使今當差出,而本府以嶺南雄府,素稱難治,守令可合人,竝擬,何如?傳曰,允。
吏批,以權益淳爲文學,以權以鎭爲刑曹參議,以呂渭良爲兵曹佐郞,以魚史衡爲右尹,以韓配休爲刑曹正郞,以鄭覺先爲羅州牧使,以李㙫爲尙州牧使,以金宇集爲善山府使,以都永成爲寶城郡守,以全城君混爲謝恩使,以沈珙爲檢詳,仍付舍人。兵批,副護軍以單付金興慶,副司直以單付金尙奎,副司正以單付趙迪命,副司勇以單付李重觀。
金致龍,以迎接都監言啓曰,今此勅使,不受一路宴禮云。入京後各宴,不當設行,而仁政殿接見時,及館所接見時,茶禮不可不預備待令。御床則用素膳,勅使床則用肉膳事,預爲分付司饔院及各該司,何如?傳曰,允。
趙景命,以兵曹言啓曰,卽今雨勢如此,禁軍等賞試射,勢將待晴擧行,入直內禁衛,卽令還入直次之意,敢啓。傳曰,知道。
朴熙晉,以兵曹言啓曰,卽接南所衛將牒報,則本所所屬金虎門北邊宮墻一間,今日因雨頹落云。令紫門監爲先把子圍排,急速修築,而金虎門入直砲手十名除出,限修築間,守直之意,敢啓。傳曰,知道。
鞫廳啓曰,罪人李弘述·金民澤·趙松·李宇恒·金省行,抵賴不服,竝加刑。金一觀,自稱承款,而節次辭緣,終不直招,胡辭亂語,都無着落,更加嚴刑,期於輸情,何如?傳曰,依啓。
鞫廳啓曰,罪人金一觀,旣已遲晩,依例結案取招後,照法處斷。李弘述·李宇恒,連受嚴刑,不無徑斃之慮,今姑停刑。金民澤·金省行,所當依啓下加刑,而病勢頗重,氣息昏昏,待明日擧行。沈榗·李尙·李瀗,停刑已久,竝加刑。趙松累次嚴訊之下,欲吐不吐,情狀絶痛。更加嚴刑,何如?傳曰,依啓。
京畿監司趙泰億疏曰,伏以臣之父母墳山,在於抱川地,是臣所管京畿道內,而京畿規例,與他道有異,到界之前,旣無乞暇省墓之規,到界之後,則雖是當道之內,非公故,則不得擅自往來云。向臣諸陵奉審之行,只得往來西路,故不敢迤向楊·抱路矣。今聞臣之父母墳莎草,當此大旱,幾盡枯損,修治之擧,不容少緩。玆援前例,敢此仰陳,及此端陽之節,乞賜數日恩暇,俾得往省松楸,仍改莎草,以伸人子至情焉。仍竊伏念父母墳外,例不得以掃墳請由,曾祖以上九代先墳,皆在楊州,與臣父母丘墓,相距不過七十里,歸時歷省,路不甚迂,伏乞竝賜諒許焉。私情所迫,敢此冒溷,臣無任祈祝之至。謹昧死以聞。答曰,省疏具悉。卿其依疏辭,歷省焉。
京畿監司趙泰億疏曰,伏以昨日藝文館吏來言,尊崇都監,以臣差王大妃殿尊號玉冊文製述官,使之及期製進,臣不勝驚惶悶蹙之至。今此東朝典冊,何等重大文字,而乃使如臣不才,苟然充差,此不過以臣向來忝經館閣之任,有此提擬,而摸天畫日,終非拙辭所能,血指汗顔可畏,四方駭笑,反復思惟,終無一分自效之望。況歷考前例,曾無以外官而撰進辭命之規,揆以公體,不容如是苟艱。乞令都監,斯速稟處,改命無故可堪之詞臣,不勝幸甚。抑臣伏聞擊錚人沈沂賢原辭中,侵辱臣身,罔有紀極,至以循情肆虐爲言,其他誣捏之言,無倫絶悖,臣不勝駭惋之至。所謂沂賢之父澥,卽臣婦黨八寸之親,而兼有重疊連家之誼,臣雖未嘗識其面,而本無恩怨之可言者。至於彼隻李夏翊,臣平生所昧,不識其爲何狀人也。臣初拜是職,未及上營之前,澥使人通懇於臣曰,新葬豊德,而與人相訟,願善處決,請托之言,連屬入耳。臣雖疲劣,百事不猶人,而平生所勉,唯在於當官奉法,不受關節,庶幾爲一分報效之道。且見澥之多般送言,已疑其訟理之不直,及至到界之日,澥果呈議送,臣以紛紜請托,不可聽理之意,嚴題退送矣。其後將奉審于齋厚陵也,路由長湍地沙川站,則豊德人李夏翊等十餘人,遮道呼訴曰,累代先塋,爲沈澥所奪,其山在彼,願蹔親視。臣自念墳墓摘奸,不必親審,而其山在路傍,不過數馬場許。且沈澥之向來請托,必有理屈之端,故臣欲一見處之,蹔時停車,親察其山,則一岡之上,五六塚纍纍相連,皆是李夏翊家繼葬之地,而穴頭新墳,卽澥所遷葬處。其新墳,與李夏翊祖墳,爲二十步,與夏翊五寸姪俊傑墳,纔六步半,東至陵軍白有慶家十六間瓦屋,爲六步而簷霤落於階砌之前。南則有慶之子白起家,與墳接連,故勒毁其一間,略布莎草,而廣未滿二尺,其未撤之家,尙在三步之內。北至白興草家,爲二十步半,其他前後左右一村二十九家,都不出於百步之內。奪人葬山,世或有之,而六七代世葬一岡六七步之內,肆然入葬,實是前所未聞之事。勿論瓦草家,百步內不得入葬,法禁至嚴,而撤毁人屋,肆然入葬於三步之內。使澥若有一分嚴畏國法之意,則安敢乃爾?國家無法則已,有法則其人,何可不罪?其墳何可不掘?臣不勝痛駭。親問里人曰,如此之處,初何以不禁,而使之許葬乎?則皆以爲李哥無勢鄕人,沈澥京華士族,自稱前前監司沈宅賢之從叔,前監司朴泰恒之連姻家,卽今監司,亦入贅於吾門,汝輩若不順許,則吾當重治。又於其時,誣呈營門,得夏翊刑推之題,到付本府,一村恐㤼,莫敢誰何。其所入葬,在於三月十七日,則乃前監司未交龜,臣未到界之前,而澥乃敢以前後監司,爲渠之所親,公然怙勢,奪人葬山,毁人屋廬,一至於此。論其罪狀,自有應勘之律,乃於營門來訴之時,言辭悖慢,擧措駭悖。臣特以其大家子孫,不欲準法,只施七度刑訊,於渠幸矣。渠之父子,自稱十日內掘移,卽爲納招。臣出付豊德邸人,使之限內掘移,而澥偃臥其家,終不下去,驅逐官差,不得接跡。夏翊家以此事,更爲呈狀,臣以沈哥終不掘移,則依新頒事目,自本官定監色掘移,而此意使沈哥知之後擧行事題送矣。厥後豊德府求見新頒事目,臣以營門所在事目,謄書下送矣。居無何,豊德府,以其墳則掘移,沈澥則終不來見之意馳報。臣初以渠不掘移,則當自官家掘移之意,再三言及於澥處,李哥之狀,豐府之牒,皆令知委沈哥,則臣之處沈哥,可謂委曲周盡,而豊府之卽速掘移,蓋亦出於奉法懲惡之意,今澥一任其官掘,終不往見,其不孝,無狀乃如是耶。渠之擊鼓與否,營門及本官,何以知之?而反以不使渠聞知,徑先掘移爲咎,至以監司·守令,同惡相濟等語,肆口詆辱,略無顧忌。蓋豐德府使丁思愼,自初深知澥之無據,再次論報,謂夏翊無罪,營題之下,終不刑推,故澥之怨嫉思愼,蓋亦有素。今日朝綱,雖曰陵夷,幺麽沂賢,安敢如是耶?臣雖無似,誠不欲與此輩,較挈長短,以重傷事體也。尤可痛者,渠於奪人山,犯人家,初無一言發明,但曰入葬處,卽其自先代傳來者,勒歸李哥於偸葬之地,以爲眩亂天聽之計。果是渠家土地,則李哥六七代世葬之時及一村二十九家接屋連籬之處,何不一番禁斷,乃於上年欲奪其山之時,始爲圖出立案之計乎?況其所葬之處,山也非田。萬目所覩,焉可誣也?今臣之所言,如有一毫差爽,則臣當受誤決之罪,不然則澥之罪狀,終不可以已掘其墳而置之。受敎曰,爭山而理曲者,喪主定配。又曰,有主山及人家近處偸葬者,地師刑推。宜令攸司,依法科斷,亟正澥冒禁恣肆之罪,使豪橫者,有所懲畏,疲弊者,得保墳宅。且其指示地師,終不可置之,竝令該曹,査出勘罪焉。臣旣被其無限醜辱,則廉隅所在,不可一刻仍據於按察之任,目今客使壓境,迎候事急,而以臣情勢,決難冒居。伏乞聖慈,亟命遞臣職名,以便公私,不勝萬幸,無任祈懇之至。謹昧死以聞。答曰,省疏具悉。玉冊文從速撰進。侵斥之言,不必過嫌,卿其勿辭,從速察職。
上在昌慶宮。停常參·經筵。
金致龍啓曰,今此勅行時,開城府別迎慰使,何承旨進去乎?敢稟。傳曰,左承旨進去。
又啓曰,明日常參·經筵,取稟。傳曰,停。
又啓曰,來二十一日,輪對日次,取稟。傳曰,停。
又啓曰,今日持公事入侍日次,而別無大段公事,雨勢如此,頉稟。傳曰,知道。
假注書趙迪命病,代以姜必龜爲假注書。
假注書姜必龜在外,代以尹彙貞爲假注書。
金致龍,以弘文館言啓曰,本館書籍,多有閪失未備者,而今聞戶曹籍沒之數頗多云。或有本館所無者,則按籍取來,以備參考。且本館之疲弊,最甚於諸司,所屬員役雇價,專靠於若干奴婢身貢矣。近年以來,逃故甚多,不能成樣,在前本館,有籍沒奴婢分給之規,令該院依前規,奴婢限百口劃給之意,敢啓。
又以弘文館言啓曰,近日頻開講筵,而館僚多不行公,事多苟簡,故日昨筵中,有所稟達矣。修撰尹淳呈辭入啓,校理尹聖時,修撰權益寬,疏批未下,有難循例請牌。而副修撰趙遠命,再昨只推之後,尙不行公,更爲牌招察任,何如?傳曰,允。
以副修撰趙遠命牌不進,罷職傳旨,傳于金致龍曰,推考傳旨捧入。
金致龍,以禮曹言啓曰,來六月初八日祥祭後,孝寧殿凡祭禮,一依宗廟朔望祭例奉行事,已爲啓下矣。取考謄錄,則丙辰年孝敬殿祥後,朔望親祭時,依前例以哭禮磨鍊擧行。今此孝寧殿祥後禫前,朔望殷奠及秋享大祭親行時,亦依丙辰已行之例,以哭臨磨鍊擧行之意,敢啓。傳曰,知道。
金致龍,以禮曹言啓曰,卽接明陵參奉所報,則今日下雨暴注,舊陵西邊莎草頽圮,大抵頹圮處,曾前山陵因山時,竝爲改補莎草枯損處,故新土未能堅固,新舊莎草,亦不能連根,罅隙處滲漏,仍至頹圮。以周尺,量其有頉處,上則十四尺許,下則二十尺許,左右長則八尺許。而其罅隙漸至闊大,下有頹壓之土,而雨勢若更暴注,則未及頹圮處,亦當生隙,至於已圮之土,將塞新舊陵兩間水道,不得已姑先以山陵雨具油芚二浮,推移蓋覆云。陵上莎草之頹圮,至於此多,極爲驚惶,依例政府以下進去奉審後,稟處,而不可無慰安之擧,慰安祭不卜日來十九日設行。陵上頹圮處,蓋覆所用油芚草芚等物,令該司急速進排事,分付,何如?傳曰,允。
又以禮曹言啓曰,今此明陵陵上莎草頹圮處奉審時,繕工監提調一員當爲進去,而一提調領府事金宇杭,時在郊外,二提調吏曹判書李肇,奉命在外。在前如此之時,工曹堂上,例有代行之規。今亦依例代行之意,分付,何如?傳曰,允。
又以迎接都監言啓曰,今此勅使各樣求請等物,預爲探問馳通之意,遠接使處移文矣。卽見回移,則上副勅例求屛風,代胡笠三部。副勅戱子紗帽三十六個爲請,而出示見樣六箇。一大通官求人物山水屛風,長廣依前規,胡笠三部。二大通官人物山水屛風,長五尺貼十二一坐,又長三尺貼十二一坐,胡笠三部。三大通官寢屛採蓮童一坐,中屛風一坐,胡笠三部云。以此分付各該司,使之備待之意,敢啓。傳曰,知道。
又啓曰,觀象監官員,以領事意啓曰,今此明陵陵上莎草頹圮處奉審時,臣以政府進去矣。本監提調一員,亦當進去,而臣旣兼領事,依前例兼進之意,敢啓。傳曰,知道。
答左副承旨趙景命疏曰,省疏具悉。爾勿過辭,救護母病。原疏見下
金致龍啓曰,武臣堂上朔試射所差備官,以試官意啓曰,臣等齊詣試所,射官亦皆聚會,而不但雨水,遍滿場內,卽今雨勢,猶未開霽,今日試射不得爲之之意,敢啓。傳曰,知道。
又以義禁府言啓曰,今此鞫獄多事之時,本府都事,不可不備員。理山郡出使都事柳尙徽,令該曹口傳,閑官換差,何如?傳曰,允。
吏曹口傳政事,禁府都事柳尙徽,宗簿主簿沈世浚相換。
金致龍,又以義禁府言啓曰,卽接月令醫員崔翊振手本,則時囚罪人崔會昌,本以痰病之人,食飮專廢,病勢方重云。自前罪人病勢如此,則有保放救療之規,敢此仰稟。傳曰,依啓。
答兵曹參判尹就商疏曰,省疏具悉。卿其勿辭,須速察任。原疏見下
答校理尹聖時,修撰尹淳,修撰權益寬疏曰,省疏具悉。爾其勿辭,從速察職。原疏見下
答成均進士金東顯等疏曰,省疏具悉。多士之疏,終涉過當,此後,勿爲煩瀆。原疏見下
掌令李景說,持平金弘錫,正言李眞淳啓曰,健命,以師命·頤命之從弟,重之以奸毒暗慝之性,常懷怨懟,陰蓄異志,前冬非常之敎,爲今日臣子者,孰不沫血飮泣,思所以救正?而健命,獨何心腸,恚恨於傳旨之請收,移鋒急擊,憤怒於諸宰之抗爭,恣意叱罵箚請節目,脅迫君父,其所負犯,已不容誅。今此建儲,以兄與弟,可見聖心之至公,國有長君,實叶神人之顒望,則名旣正矣。言亦順矣。奏請之際,據理陳懇,期於準請,誠爲正大光明,而必以桓溫廢帝奕之痿字,肆然加之於聖躬。又以左右媵屬等語,白地粧撰,厚誣君父。筆之於奏文,申之於問答,其罔上不道之罪,固已難貸。況急手主張之賊,近出於子姪,掌書推戴之計,不越乎同堂。且與集賊,同心合謀,至設宮城扈衛之計,必以腹心之人,換差都監中軍之事,非但狼藉於伏法諸賊之招,弘述,亦以聽分付差出之狀,旣已明自直招。況其追恨庭請之失計,陰圖備忘之更下,仍謀宮城之陳兵,必欲隔塞內外,直行廢黜,其所倡說排布,有浮賊集,論以王法,宜斬萬段。請圍籬安置罪人健命,亟正邦刑。答曰,勿煩。
掌令李景說,持平金弘錫,正言李眞淳啓曰,泰采凶譎爲心,濫猾成性,平生伎倆,惟以禦下蔽上,貪權樂勢,爲第一義,實元載·路巖之類耳。頃當賊復之投疏,忽有非常之下敎,上自搢紳,下至輿儓,莫不奔走號泣,冀得反汗。而泰采權辭閃弄,面瞞諸宰,峻塞其庭籲之請,愜同三凶,迭相和應。乘夜上箚,請定節目,惟恐事機之或誤於噓吸之間,而君父之一刻安於其位。蓋泰采,固與三凶,同一心腸,而特以狡猾陰譎之故,外掩爛熳投合之跡,內懷觀望成敗之計。及至前冬,備忘再下,自以爲事在必成,無復可憂,遂乃通貫謀畫,打成一圈,今以諸賊承款之招見之,柳就章之換差都監中軍,出於宮城扈衛之計,而乃於庭請罷後,與三凶定計,分付弘述之狀,若是狼藉。弘述,亦旣以此直招,則論其負犯,與三凶,無甚輕重,獨安得一日容息於覆載之問乎?請圍籬安置罪人泰采,亟命按律處斷。答曰,勿煩。
掌令李景說,持平金弘錫啓曰,頤·集兩賊,何等惡逆,末減賜死,何等失刑。而卒之收孥籍産之命,亦不免旣允旋寢,臣等竊不勝訝惑,而繼之以悶鬰也。噫,惡子妖姪,締結凶徒,主張三手之謀,而掌上養字,卒爲推戴之巨魁。圖得備忘,扈衛宮城,約定擧行之議,而陰排密布,實主廢黜之凶計,前後賊招,不翅狼藉明白,則究其情節,論其負犯,雖具以五刑,斬作萬段,未足以洩神人之憤,而罪止賜死,大乖治逆之律。故臣據三尺之典,陳孥籍之請,尙冀少伸王法,差快輿情,而爭執愈久,天聽愈邈,實未曉聖意之攸在也。二凶,俱以大臣,盤據深固,通朝受其籠絡,擧國仰其頤指,而一爲推戴之魁,一主廢黜之謀,則國家存亡,殆在呼吸之間,而凶圖未售,逆節先著者,適有天幸耳。言念及此,孰不骨驚心寒,欲臠其肉,而殿下曲加寬貸,不施孥戮之典者,抑獨何哉?以爲非逆乎,則窮凶情節,已彰露無餘矣。旣名爲逆,則安有生不能肆諸市朝,死又闕收孥籍産,而可以爲討逆乎?王章一撓,國綱遂弛,亂臣賊子,益無所懲畏,而國不爲國矣,豈不大可懼哉?請亟寢頤命·昌集收孥籍産還收之命,治逆之道,自有其律,收孥籍産,固是應行之典,不可有所低仰者也。今此德修,旣已承款,其窮凶情節,有不忍言者,雖施孥戮之刑,猶不足以洩神人之憤,而不意其父貸死之論,遽出於按法之際,至有允許之命,臣固知其意之有在。而第念隨坐之典,三尺至嚴,苟以一時之權宜,有所輕重,則王法莫伸,後弊難防,亂臣賊子,將無所懲畏,請亟寢德修父緣坐減等之命,依律擧行。器賊,以逆魁頤命之子,爲三手凶謀之主,畢竟歸宿,在於推戴其父,窮凶情節,固已狼藉於諸賊之招,而其陰嗾弘述,謀殺虎龍,欲掩其圖害國舅之事,渠亦直招,則只此一款,便爲承服。且以昌道結案之招觀之,吾非生手之說,顯有自當之意,扈衛宮城之計,又與集賊相議,則其逆節凶謀,至此而尤盡彰露。不可以其徑斃,而不論以逆律。請依喜賊例,亟擧收孥籍産之典。前參議趙尙絅,本以嗜利無恥之徒,諂附賊集,夤緣憑藉,濫驟華顯,鄙陋之事,不可毛擧,而至於向年璿源錄修改時,其父都正職名,僞書以同敦,人言喧藉,不可掩諱。乃又懇乞於銓長,要得首擬其父於同敦,以實其僞書,銓長亦駭其所爲,面加訶責,其黨與之在言地者,至有欲爲擧劾者,則其用意黯黮,見棄公議,此其一端,而一自改紀之後,托以下鄕,潛伏其家,晝隱夜出,蹤跡陰秘,人皆致疑,莫測其由。頃當望賊亂招,兩相待命之際,自謂此機難失,奔走於老病大臣之家,百端慫慂,勸其上箚,如申銋之爲。而一日之內,七次往復,雖事不果諧,而其設計危險,正與奸銋一轍,及夫趙洽就拿之後,洽之家屬,自知其罪,恐有籍産之擧,抱其鉅萬貲貨,乘夜投入於尙絅家,則尙絅利其厚賄,接置收藏,略無顧忌。渠若有一分人心,則何忍流涎於凶逆之財産,藏亡匿奸,若是其無嚴乎?如此包藏凶計,陰險縱恣之類,決不可留置於輦轂之下,請前參議趙尙絅遠竄。近年以來,奸凶蠹國,國儲耗竭,中外蕩然,藏庫財貨,半歸商譯之手,有出無入,徒擁虛簿,事之寒心,莫此爲甚矣。年前頤命之使北也,請得六萬銀貨以行,使事需用,決不至此。其時筵臣,力陳其過多,而不恤人言,卒至齎去,及其使還,頤命及僚价之疏,有若不用而封還者然,以禦將欲何用之人言,而今已三年,無一金納官之擧。臣招問該吏,得其實狀,則皆以商譯輩名,分排懸錄,雖諉以二朞後,計利還納之新規。而旣曰不用還納,則此非渠輩所可私相運用之物,六萬銀貨,何等重大,而付諸此輩之手,一任其出入,不卽徵納,事極可痛。請其時商譯之分受者,接簿査出,囚禁嚴覈,卽令各衙門,刻期督納。諮議之職,卽是參下淸選,苟非學行兼備,超出流輩者,莫宜居之,諮議蔡之洪,本以鄕曲庸瑣之徒,名稱未聞,人地素輕,諂附於盜名之相門,夤緣薦拔,濫廁宮僚,人之嗤點,久而未已。請諮議蔡之洪汰去。谷城本以文武之窠,曾無蔭官差送之規,時任縣監徐行遠,卽李翔之私人,爲翔伸辨陳疏,出力建祠者也。翔之姪子晩成秉權之日,爲翔效力者,無不吹噓,有若償勞報功者然,行遠卽其一也。夫以行遠之卑微癡騃,得廁衣冠之列,至差監造官出六,而憫其年限已過,不得除邑,乃以本縣爲三年窠之故,破格差送,其時物議譁然,而人莫敢言。到任以後,無一善狀,貪饕不法之狀,難以毛擧,逮至近日,專以餽遺竄逐之諸兇爲事,輦輸絡繹,吏民無以支堪,如此之人,不可一日置之字牧之任。請谷城縣監徐行遠,削去仕版。內禁衛將李復淵,本以凶集之私人,行己鄙悖,堂下極望,越品通擬,人心疑惑,公議拂鬰。曾任蔚珍,專事貪饕,剝割浦民,徵斂無藝,官備三馬,餽遺絡繹,昨年嶺東飢荒,挽近所無,朝家所給災結,不分民間,稱以補賑,嚴督收稅,盡歸私橐,終無去處。潛斫黃腸,無數作板,恣意海運,略無顧憚,本縣召造,廣比西材,尙多餘板,使吏房張倚天及唱奴望伊,看檢發賣,或作錢載米,或作米積置於鄕廳庫直金壽鐵家。五載居官,無一善狀,闔境呼怨,久而未已,東來之人,莫不喧傳,此而置之,貪官汚吏,無所懲畏。請內禁衛將李復淵,削去仕版。答曰,不允。自五件至末端,依啓。
正言李眞淳啓曰,請前後合啓發論臺官遠竄,連啓隨參諸人,削奪官爵。措語見上無加減,自古帝王,或有屈法伸恩之政,而至於事關逆節,則歷觀前史,罔或假貸矣。鞫廳罪人德修,謀逆情節,旣已承款,收孥之典,所當依法擧行,而今者大臣,以其父貸死之意,陳達蒙允,臣固知其意之有在。而第念邦憲莫嚴,人主亦不得低昻,王法一撓,亂賊將無所懲畏。請寢罪人德修父遠配之命,依律擧行。臣於賜死罪人頤命·昌集收孥籍産還收之命,誠不勝訝惑,繼之以悶鬰也。夫二凶簒逆之罪,可勝誅哉?惡子妖姪,主張凶謀,密排三手之計,陰贊推戴之謀,而慮有告變,謀殺虎龍之說,已露於器之之直招。嗾其門孽,密通世相,縱厥凶孫,陰結德修,圖下備忘,敢懷廢黜之意,換差中軍,潛畫陳兵之計,前後賊招,不翅狼藉。論其罪狀,雖碎骨臠肉,猶不足以洩神人之憤,罪止賜死,王法之陵弛已極。還收孥戮,處分之顚倒至此,不但爲一時刑政之乖舛,將以啓後世亂賊之玩侮。請亟寢頤命·昌集收孥籍産還收之命。當此國家多事,討逆方嚴之日,身居臺職者,所當同聲合辭,期於准請。而司諫李濟,元無疾病之難强,情勢之不安,而猥陳不緊辭疏,托以未承批,都監之坐,時或進去,而至於臺臣請對及朝家召命,輒皆違避。獻納尹會,雖有家內可疑之疾,身無犯染之事,而再巡入侍之際,屢請不來,日昨召命之下,無端違逋,全昧沐浴之義,顯有規避之跡。請司諫李濟,獻納尹會,竝命遞差。一自向來權凶之秉國,私人狎客,列據雄閫,邪逕潛開,賂遺委輸,以至兵水諸營銀貸錢布,一竝蕩竭,姑以平兵一處言之,丙申·丁酉年間重記所付之銀,不下六七萬兩,而近年以來,枵然一空,去處不明,人言狼藉。臣於日昨參鞫時,見趙洽·正植面質文案,則任埅爲耆老所堂上時,以銀子四千兩稱貸事,行關於平兵,則兵使白時耉,如其數出給,而耆所實無受置照管之事,故有一堂上,行關査問於平兵,則以盡數還捧答之。蓋四千銀貨,係是不貲之物,平兵之只憑耆所一丈之關,而容易出給者,未知何故,而旣貸之後,本所之不爲照管,平兵之出貸未久,而旋卽盡捧云者,俱涉可疑。當初平兵許貸時,以逆賊宇寬名,懸保出給,其爲事情,尤爲叵測,不可不嚴劾處之。請令本道,收聚丙丁以後平兵重記,銀貨錢布,耗縮年條及耆所貸銀還報虛實,一一鉤覈,卽速啓聞,以爲査實科罪之地。答曰,不允。第四五件事,依啓。
鞫廳啓曰,罪人趙松·金民澤·金省行,累次嚴刑之下,終不吐實,李尙·沈榗·李瀗,抵賴不服,竝加刑得情,何如?答曰,依啓。
又啓曰,罪人李弘述,病勢危急,依前啓請停刑,李宇恒·趙松·金民澤·金省行,竝加刑得情,李尙·李瀗·沈榗,所當依啓下加刑,而病勢頗重,竝姑爲停刑,待後日擧行,何如?答曰,依啓。
左副承旨趙景命疏曰,伏以臣,昨於仕進院中之後,抵午而得家信,聞老母猝然病劇之報,心神飛越,五內焚灼,急於歸省,未暇陳章而乞由,時未報申,相議院僚而徑退,歸見母病,十分危重,舊恙新症,一時交作,泄候猝劇,頭痛兼發,肢體不能收拾,寒熱互至,精神有時昏瞀,言語顚錯,水漿不近,轉側須人,急時投藥,未能見效,自晝達夜,一味無減,其爲憂惶煎迫之狀,曷有旣哉?臣母年今七十有四矣。自少羸弱善病矣。抱五十年奇疾,居常澟澟,若不保朝夕之中,頃於去月,慘遭逆理之慽,哀毁過節,哭泣度日,老人榮衛,受傷最易,此際種種諸症,忽發於積傷暗銷之餘,此非偶然微感之比,則其所收效,有不可以旬月期者,臣左右扶將,躬討藥餌,其在人子情理,不忍暫時離側。而顧臣所叨夙夜之職,爲任緊重,非比散局,目今鞫獄方張,客使且臨,凡百酬應,有倍常時,臣於此時,若不早自辭遞,虛帶引日,因循曠務,則其爲罪,尤萬萬矣。玆將懇迫哀苦之情,疾聲呼籲於孝理之下。伏乞聖明,諒臣情勢之萬不獲已,察臣職名之不可虛帶,亟許遞改臣銀臺之任,俾得專意於救護母病,公私不勝萬幸。臣無任屛營祈懇之至。謹昧死以聞。批答見上
兵曹參判尹就商疏曰,伏以臣,迹甚孤危,動遭橫逆,而輒蒙兩朝之曲庇,尙保螻蟻之殘命,生死骨肉,圖報無地,顧玆將兵之任,不合衰朽之賤,而含恩畏義,黽勉祗承,早晩顚沛,固已自料。不意凶徒側目,謀去兵柄,做出人臣不忍聞之說,直驅之於罟擭陷穽之中,半夜蒼黃,驚隕欲絶,倘非日月之明,無微不照,覆盆之冤,妖惡之情,俯燭無餘,則其何望快賜伸雪,生出圓扉,若是其神速耶?臣以首頓地,涕血被面,雖一身糜粉,闔門減死,實無毫分報答之望矣。又於千萬不虞,因大臣陳達,至命還授命召,繼以天牌嚴臨,臣一倍震駴,五情糜潰,益不知所以自措也。噫,君臣之間,分義至嚴。況此戎務,異於他任,臣雖頑如木石,不至全昧此義,而一日之內,三違嚴召,臣豈樂爲之哉?只是私義所在,終難冒出,而聖度天大,威命不加,至勤溫諭,更辱恩召,情窮勢迫,不免冒承,其喪失廉愧,傷損國體,尤當何如也?嗚呼,亂臣賊子,何代無之,而豈有如此賊之比乎?受嗾誣告之狀,旣已自服於結案之招,更何足濡舌自辨?而窮凶情節,實千古所未聞者,臣若徒恃聖眷,復當兵任,不思所以斂避危機,保全性命,則潛伏旁伺,釀成凶謀,安知其更無宇寬之類耶?傷弓之鳥,尙存曲木之驚,孤根之木,每有衝風之憂,聖明倘念先朝之舊物,不遺蓋帷之盛恩,則幸愿俯加諒察,終始曲保,亟命釋去兵權,使得遠避世網,以卒天地生成之澤,不勝萬幸。臣無任涕泣祈懇之至。謹昧死以聞。批答見上
校理尹聖時疏曰,伏以臣,曾在先朝,猥膺瀛選,叨忝館職,終非其任,當時置對,悉暴難冒之端矣。人言果速,圈錄旋刊,事雖創有,分實自安。追思往事,如隔前生,乃今七年之後,又有復錄之命,新除復降,召牌荐臨,臣誠慙悚,不省攸措。夫玉署之職,何等淸選,旣削又復,古未有聞,臣雖欲貪榮戀寵,忘廉喪義,揚揚冒出,其如辱名器,而駭聽聞,何哉?且於癸巳館錄之後,因儒臣陳疏,主選諸臣,互相論辨,競加訾毁,而臣之姓名,亦入其中,則不合是選之狀,於此亦可見矣。故於丙申參錄之時,以是自畫於心,寧被慢命之誅,而不敢爲苟進之計,今何可諉之於時移事往,不恤人言,自同無故,苟然充數於學士之列乎?若臣謏才寡學,不堪論思之狀,不暇煩論,而難冒之狀,前後無異,咫尺之守,終難變改,再違嚴召,罰止問備,三牌之下,分義是懼,不得不趨詣闕下,而徊徨悶蹙,末由承命,玆敢陳章徑退,臣之罪戾,益無所逃。伏乞聖慈,俯賜諒察,亟罷臣職,以安微分,千萬幸甚。臣無任屛營祈懇之至。謹昧死以聞。批答見上
修撰尹淳疏曰,伏以臣,鎭日違召,輒蒙只推之命,惶隕懍惕,一味蹙,社壇親禱,旣闕陪從,三司入侍,亦未進參,作一頑如木石,蔑分慢命之人,戴罪如山,無地自措。惟願早伏嚴誅,毋煩政地之檢擬,區區血忱,庶幾日月之下燭,再昨本館草記,以臣前後撕捱,由於丙申改錄時見拔,而今旣復錄,則更無可引之嫌,措辭稟啓,召牌又降。臣於是,惝怳慙恧,不知其所以也。臣之引義自畫,蓋以旣錄而還拔,不但物情之可見,變改已完之錄,亦國朝所未有,則瀛館掄揀,是何等淸華,乃以物情未允之人,當國朝所無之擧,而貪榮戀寵,苟然冒承,自喪其廉愧之防哉?然則以情以義,其不可進身於是塗者,固無間於其錄之復不復。而況改錄時見刪諸人,率是望實蔚然,資歷且久,允爲公議之所同屬,而其蒙鹵謏蔑,驟躋濫充,獨臣一人,則當此愼簡之日,尤宜黜汰臣身,以嚴旌別之典,毋復溷汚經帷,致防群彦之進塗,是豈臣徒求膠守之方,虛爲飾讓之文哉?百爾思惟,此義甚明,而屢逋之餘,不敢坐違,昨詣禁扃之外,拜章徑退,而例勘猶靳,悶蹙轉深,玆復披攊肝血,仰暴危悃。伏乞聖慈,俯賜體諒,亟削臣匪分之職,以重官方,重勘臣違傲之罪,以肅朝綱,不勝萬幸。臣無任瀝血懇禱之至。謹昧死以聞。批答見上
修撰權益寬疏曰,伏以臣,學本蔑裂,技止雕篆,倖竊科第,屢玷從班,而若夫經幄論思之任,心非素期,夢不曾到,頃日筵臣,以丙申都堂改錄時刪拔人一竝復錄事,有所陳稟,欽奉聖旨,而館職除命節次及臣,臣誠惝怳駭愕,不省所措。臣曾因館錄一事,受困於人,前後非一,臣請略陳其槪,以明臣決不可苟冒之狀焉。向在癸巳宮官之疏論館錄也,歷擧漏選者之名,別立題目,輕加推詡,而臣名亦不免於同朝矣。儕僚之間,妄相評品,對擧之言,亦多疵短,而此則已同陳啓,臣不暇悉陳,逮至丙申春夏之間,濫吹於本館都堂之圈,而伊時凶逆用事,閃弄機關,終至强引前例而改錄焉。事關臣身,不欲索言,而其經營擠擯之狀,臣若不言,殿下亦何由而知之乎?蓋錄中諸人,多是積忤凶黨者,故外托引嫌,內實逞慽,上欺先王,下排異己,其心所在,路人亦知。然而如臣無似,幸卽見汰,華貫無玷,私分粗安,只期投閑置散,以卒餘生,無復當世之念矣。頃者玉署,又圈新錄,而臣於白首之年,復塵諸彦之後,臣心愧恥,已難自容,未及會圈于都堂,又有復舊錄之命,臣未知此何措擧也,夫改錄,曾所未有,復錄,亦所未聞,苟以改削之擧,謂是凶黨所爲,今欲必反其道,則宜於改紀之初,首言削錄之非,以其做頉艱辛之態,用意刪拔之狀,明辨而痛陳,上使明主,洞察其情形,下使中外,曉然知復錄之不可已,然後擺脫常格,仍舊錄施行。或是一種道理,而今乃不然,延至五六箇月,本館完圈之後,儒臣遽爾陳達,而原初改削之由,不少提及,只以提學獨參前例有無等說,輕輕說去,有若眞箇引嫌,循例改錄者然,當時參錄大臣,伊日入侍筵席,而亦無一言可否,終不免草草了當,朝家處分如此,而尙可免有識之竊議乎?噫,登瀛之錄,何等掄選,而乍拔乍仍,若是其數數,臣之一身被困,有不足恤,國體之顚倒,官方之乖舛,吁亦甚矣。竊念廉義一節,士夫大防,若或弁髦於此,餘何足觀,雖使臣才學望實,可耐斯職,疵議改削,苟如臣所遭,則固不當投足於玉署一步。況臣謏淺短拙,兼之以衰疲癃痼,而又此有前後臲卼,則雖欲嬰情華膴,强顔榮途,人必唾罵矣。目今新錄已完,材彦林立,談經前席,成就君德者,指不勝屈,如臣陳腐陋劣,百無一能者,正宜束閣於淸時,何可濫竽於近班,臣受恩先朝,歷試內外,而遽抱遺弓之痛,未效驅蟻之忱,區區寸心,何嘗不耿耿於追先帝報陛下之義也哉?況今大明方中,朝著淸明,向之擅弄威福,排擯善類者,率皆身犯惡逆,自就天誅,則今之與是選者,砥礪精白,咸造于朝,以其螢爝之微,仰裨日月之明,豈非臣子之大願,而獨臣矢心自畫之地,萬無轉身趨承之望,鎭日違逋,死有餘罪,今於三牌之下,不敢一例偃蹇,走伏禁扃之外,悉陳危迫之情。伏乞天地父母,憐臣至懇,察臣微諒,特許鐫免臣新授職秩,仍治臣前後慢命之罪,且命刋去臣名於舊錄,勿復檢擧,以重館職掄選,以礪臣子分義,不勝幸甚。臣無任瞻天望雲拜稽祈懇之至。謹昧死以聞。批答見上
成均進士金東顯,生員金堯鏡,進士李潤身·金壽龜·李頤期·金浩·金潚·韓師喆,生員鄭梓,進士韓師德,生員姜尙呂,進士鄭檀·李泰昌,生員韓敬徵,進士李衒,生員沈鵬海,進士柳泓,生員元徽道,進士朴世良,生員崔鐸·朴淳·邊健,進士朴,生員李聖運,進士李益興,生員成德普·李亨謙,進士都敏中,生員柳奎,進士羅以櫶,生員吳尙復·李壽德,進士李鳳齡,生員河鈺·李德昌·吳斗錫·李泰宇·金廷胄·柳星文·李宇鎭,進士尹鼎來,生員嚴慶胤·康錫輔·吳瑞暉·姜聖大,進士李弼基,生員李尙麟,進士羅百齡,生員韓聖運·姜尙耆·金世烈,進士李光廷·柳益華,生員朴瓚,進士南至·李萬華,生員宋儒式·柳縡·邊致一,進士崔鎭紀·李誠一,生員裵胤命,幼學沈尙觀·李師百·崔弘柱·朴師寬·金湜·李獻春·朴師敏·李顯猷·金光彦·李致中·朴師沇·李獻民·洪啓業·朴尙沂·兪運基·李載和·李思復·安允期·李頤萬·林柱韓·李德晦·李聖龍·李聖迪·安克亨·宋希逸·李德海·金壽麟·朴商輅·趙龍瑞·朴徵龍·金益濟·金振淇·丁來復·柳益春·金相衡·李重泰·李震三·蔡膺祥·韓世琥·崔應獜·崔泰斗·李明老·李天祐·禹聖龜·金相夔·兪夏一·高翼龍·任道瞻·金運采·黃爾極·鄭泰會·文再郁·宋一明·蔡呈禹·宋翼休·李宅揆·吉聖老·尹輔聖·李樛·李攀龍·裵葳·鄭宅寧·鄭建柱·沈宗漢·鄭國賓·李宅心·盧泰運·金德三·金硡·李斗星等疏曰,伏以君臣之義,父子之倫,無所逃於天地之間,爲人臣子者,苟見患害,迫於君父,則義當不顧禍福,不計死生,而惟以討賊復讐,爲一生究竟之地矣。臣等但以蒙學,無所知識,而久處首善之地,沐浴菁莪之化,目見凶逆之變,起於肘腋,君父遭危辱之變,宗社有覆亡之憂,竊不勝悲傷驚痛之懷,唱率多士,封章叫闔,其意豈有他哉?其意豈有私哉?王章不可撓屈,而已死之凶逆,尙未正當施之律,輿情莫不憤惋,而未死之凶逆,猶不免漏網之患,臣等之屢日守闕,冀回天聽者,爲此故也。而聖明不惟不賜兪音,還給疏本,此後勿捧之敎,實出於千萬不虞之中,臣等聚首驚駭,莫曉其由,雖因喉司之繳還,旋有反汗之命,而寂寥數字之批,未副衿紳顒望之情,臣等之慨然竊歎者,豈專爲一身榮辱而發也?噫,玉堂之箚,已陳祖宗朝培植士氣之說。臣等何必復覼縷,以瀆紸纊之聽,而蓋此三百年以來,列聖之所以優容賢關,禮待逢掖者,其意豈徒然哉?誠以國家之元氣,於是乎係焉。士林之公議,由是而出焉。元氣消阻,則國有危亡之禍,公議壅關,則朝無正直之風,豈不大可懼哉?是故,自賢關封章之類,其言雖或有過中者,輒皆溫諭採借,未嘗威厲而摧折者也。伏願聖明,仰體列聖待士之道,就使臣等之言,有不槪於聖心者,容以受之,則斯豈非王道之一端耶?仍竊伏念,人臣之罪惡,莫過於謀弑,刑獄之大者,莫過於治逆,而逆節之敗露昭著,莫今日若也。然而按治正法之擧,終未免有乖於王法,夫弑君簒國之賊,人得以誅之,臣等何敢不爲一言以捄正也?嗚呼,自有載籍以來,簒逆之變,固多有之,而曷嘗有身在三事,而合謀弑逆,如今日之四凶者耶?曷嘗有奉使異域,訐揚君父所無之病狀,恣行凶計,又有如今日之四凶者耶?曷嘗有屛黜爲國效力之將臣,而陰養私人,圖爲不軌,亦有如今日之四凶者耶?曷嘗有千金求貿毒藥,締結紅袖,陰謀進毒,亦有如今日之四凶者耶?曷嘗有購得利刃,陰逞塗廁之計,亦有如今日之四凶者耶?曷嘗有乘喪矯旨,肆爲廢黜之計,亦有如今日之四凶者耶?歷考前誌,擧兵犯闕者有之,進毒以弑者有之,陳兵廢君者有之,而或出於執國命者,或出於擁强兵者,而至於一國之中,名爲大臣者,只是四人。而今乃同心一力,專事簒弑者,上下數千載之間,只有此四凶而已。然則宗社之危亡,如一髮引千鈞,儻非祖宗在天之靈,默祐於上,殿下赫然之威斷,痛斥群凶,則宗國之得有今日,何可望也?噫,皇天悔禍,國家有傾否回泰之勢,罪人斯得,當按法行誅之時,而最可憫者,聖明執德不固,不能牢守典章,輒撓於大臣之說,而屢變其三尺之典,使莫大之凶逆,尙逭於應施之律,夫刑法不行,則國體不尊,而奸凶無所懲畏,此危亡之道也。伏願殿下,益礪乾剛,已死之頤·集,則亟施磔屍收孥之典,其餘未伏法者健·采兩兇,亦命次第處斬,以洩神人之憤,以嚴祖宗之法,不勝萬幸。臣等無任激切祈懇之至。謹昧死以聞。批答見上
上在昌慶宮。停常參·經筵。
黃爾章啓曰,明日常參·經筵,取稟。傳曰,停。
又啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
南就明啓曰,明日迎勅習儀時,京兆堂上當爲導駕,而判尹沈檀,左尹金重器,俱在鞫坐,右尹魚史衡,時未肅拜,無進參之員云。魚史衡牌招察任,何如?傳曰,允。
又啓曰,右尹魚史衡牌招不進,推考傳旨,今方捧入,而明日習儀導駕,他無推移之員,更卽牌招,何如?傳曰,允。
金致龍,以禮曹言啓曰,卽接崇陵參奉所報,則大雨連注,今日大王陵上莎草,自戌方至丑方,長十六尺八寸,高八尺四寸頹圮。丁字閣殿內正門上一庫。神門外後面,自第一椽間,至三椽間及北邊回簷一庫。因雨滲濕,北邊雜象一箇,月廊東邊雜象二箇,西邊雜象一箇,因獰風堕地破碎云。連接惠陵參奉所報,則大雨連注,陵上自戌方至亥方,長十三尺二寸,高五尺一寸,自寅方至卯方,長十九尺七寸五分,高六尺七寸五分,今日頹圮。丁字閣正門上北邊自第一椽間,至第四椽間滲漏。後面未申方補土處莎草,長十六尺六寸五分,高十一尺一寸頹下。月廊外香路御路階砌石三箇傾陷云。兩陵上莎草頹圮,至於此多,極爲驚遑。依例政府以下進去,奉審,稟處,而兩陵奉審,政府以下似當爲進詣,而兩陵同在一山之內,崇陵奉審後,仍詣惠陵奉審,似涉得宜,兩陵慰安祭,不卜日來十九日設行,兩陵上頹圮處蓋覆油芚草芚等物。令該司急速進排事,分付,何如?傳曰,允。
又以禮曹言啓曰,崇陵大王陵上莎草及明陵王后陵上莎草頹圮慰安祭,不卜日,來十九日設行事,啓下矣。崇陵王后陵及明陵大王陵,俱爲同在一曲墻之內,慰安祭一體設行之意,分付,何如?傳曰,允。
又以禮曹言啓曰,今此崇陵大王陵上及惠陵陵上莎草頹圮處奉審時,繕工監提調一員,當爲進去。而一提調領府事金宇杭,時在郊外。二提調吏曹判書李肇,奉命在外。在前如此之時,工曹堂上例有代行之規,今亦依例代行之意,分付,何如?傳曰,允。
又以禮曹言啓曰,卽接昭顯墓守衛官所報,則今日大雨暴注,墓上前面長十尺廣十八尺頹圮云。墓上頹圮之患,至於如此,依例本曹堂上郞廳進去奉審後,稟處,而不可無慰安之擧,慰安祭不卜日來十九日設行,而墓上頹圮處,蓋覆油芚草芚等物。令該司急速進排事,分付,何如?傳曰,允。
又以弘文館言啓曰,頃日召對時,以校理尹聖時,修撰權益寬承批後牌招事,陳達蒙允矣。今則疏批已下,竝卽牌招察任,而副修撰趙遠命,昨日違牌,旣有只推之命,亦爲一體牌招察任,何如?傳曰,允。
以校理尹聖時,修撰權益寬,副修撰趙遠命牌不進,罷職傳旨,傳于金致龍曰,推考傳旨捧入。
金致龍,以吏曹言啓曰,今此明陵慰安祭獻官兵曹參知柳鳳徵,原陽都正炅,實預差啓下矣。柳鳳徵受由下鄕,原陽都正炅稱病不進,莫重祭享,受香已迫,累度催促,終不進來,誠極未安。原陽都正炅從重推考,不得已其代,以行海恩副守爣,改付標以入之意,敢啓。傳曰,知道。
朴熙晉,以義禁府言啓曰,卽接月令醫員崔翊振手本,則保放罪人趙星壽,病勢今已向差云,還囚之意,敢啓。傳曰,知道。
又啓曰,內乘,以提調意啓曰,十九日迎勅習儀時,內乘不可不備員,李復淵削版之代,令該曹卽爲口傳差出,何如?傳曰,允。
又以備邊司北城主管堂上言啓曰,北漢東門外甲士屯,西門外黔巖屯,自本城專管者,意非偶然。且近京之地,行旅無依接處,往往逢賊狼狽,而自有兩屯大村以來,行旅止宿,無意外之患,人甚便之。而兩屯居民,本來流離烏合,僅得募聚,無他生理,難於根着,不得不別樣顧濟,烟戶雜役,竝爲蠲減,故得以安接,頗有奠居之望矣。到今自本州論報本司,曾前蠲役處,竝皆出役,屯民混被侵責,白地新接之類,實無支堪之道,將至於流散之境,辛勤成聚之村落,一朝渙散,則不但屯事狼狽,行旅亦失依歸,實爲可惜,今此兩屯若干民戶出役與否,在本州,無甚關係,兩屯居民烟戶雜役,依前勿侵,俾得安接事,分付,何如?傳曰,允。
領議政趙泰耉,工曹判書韓配夏啓曰,臣等祗詣明陵陵上莎草頹圮處奉審,以營造尺尺量,則自戍方至癸方,莎草罅隙頹下者,上廣十四尺八寸,下廣十八尺三寸,罅廣八寸許,深一尺許,此似由於前日改莎之處,新舊土猶未堅合,莎草根接連不固,値此暴雨,致有滲漏罅頹之患,以油芚草芚,內外蓋覆,又以眞長木,撑拄下方蹲縮處,以防兩陵間水道之塡塞。有頉處,謹圖形以進,修補之役,所當待潦雨開霽,卽爲擧行,而當夏改莎,例多枯損,姑待秋生,卽令該曹擇日修補,何如?答曰,依啓。
金致龍啓曰,觀象監官員,以領事意啓曰,今此崇陵大王陵上及惠陵陵上莎草頹圮處奉審時,臣以政府進去矣。本監提調一員,亦當進去,而臣旣兼領事,依例兼進之意,敢啓。傳曰,知道。
朴熙晉,以兵曹言啓曰,本曹所屬西北別付料軍官,俱以極邊武士,去家數千里,白地旅托,只望朔料,而頃因戶曹定奪,料米中除出三斗,換太以給,故渠輩過活,益復艱難,逐日呼悶矣。近以各軍門草記,將校以下料米,依前上下,則西北別付料軍官料米,亦不可異同,依前磨鍊上下之意,分付該曹,何如?傳曰,允。
又以兵曹言啓曰,二月二十五日引見時,戶曹判書金演所啓,氷庫負氷軍,自兵曹一依各處雇軍例,逐朔給價者,已成規例矣。昨年國恤後,魂殿供上加捧之數,比前倍多,而兵曹謂無前例,不爲給價,故因雇軍之呼冤,本庫前後提調,以魂殿負納雇價,依元供上例上下之意,陳達蒙允之後,兵曹又爲防塞,一不上下,使雇軍積勞之功,盡歸虛地,窮民無告,皆懷渙散之心,前頭累朔供上之役,無以責立,將有闕封之患,事之苟簡,爲如何哉?魂殿凡干供上,旣是像生時,則兵曹之稱以元無前例,而不爲給價,其在事體,極爲未安。上年魂殿負氷價,卽爲如數上下,而當初負氷軍不爲募立之前,自兵曹出送元軍,使之進排云。今後則令兵曹出軍負氷,以爲前頭無弊進排之地,何如?上曰,依爲之事,命下矣。魂殿供上,至爲嚴敬,區區前例之有無,物力之多少,固有所不敢較計者,而仰體先朝惜費之聖意,至於事例所無,亦有不敢創開者矣。考見謄錄,則曾前列朝國恤時,西氷庫月令負氷軍價,元無加下之例,本庫不諒事例之如何,只憑軍人等呼訴,有此煩啓。伏況魂殿所用氷丁,自東氷庫,別出負氷軍二名,進排人一名,書員一人,逐日封進,役價自本曹逐朔上下,則西氷庫雖有加封之事,各殿負米軍,二三四月令,則定給十五名半,五六七八月令,則定給八十二名,九十月令,則定給八名半,每名每朔各給二疋木,以爲繼供之地,則以此軍人,足以推移,且上年自本曹,亦引古例,不爲給價,不獨今年爲然,無前例之事,今難創開,以此分付該庫,何如?傳曰,允。
兵曹口傳政事,以申弼周爲兼內乘。
金致龍啓曰,實錄廳郞廳,以摠裁官意啓曰,二房郞廳鄭楷,三房郞廳柳綎,皆病難察任,改差鄭楷之代,以正言李眞淳差下,柳綎之代,以正言鄭壽期差下,使之察任,何如?傳曰,允。
朴熙晉,以戶曹言啓曰,故永嘉府院君權慄,恩賜田結,尙未准受矣。慶尙道晉州牧數外官屯畓三結十四負八束,自本家望呈願受,依例折給,何如?傳曰,允。
又以戶曹言啓曰,因內贍寺貢物主人上言,宣惠廳覆啓內,世弟宮供上眞油價,令該曹別單啓下事,命下矣。兩宮供上不足眞油十九石四斗九升二合四夕七里,參酌分道磨鍊,別單書入。壬寅條爲始,依此給價之意,知委該廳,何如?傳曰,允。
又以戶曹言啓曰,卽接內需司啓下牒呈,則曾前北關奴婢身貢州倉入上代,停留米中六百石,爲先輸送云。而本曹連値歲歉,米穀尤爲不足,百官頒祿,軍兵放糧,無路繼用,稱貸賑廳穀物,僅以支過,而今年稅入,亦且不敷,故或請得別餉米,或買取貢物價米,以備前頭需用,猶患不足,則今此六百石之米,勢難以本色輸送,而內司形勢,亦不可不念,依本曹行用定式,每石代錢文四兩支計輸送,何如?傳曰,錢米分半輸送,可也。
答領敦寧咸原府院君魚有龜疏曰,省疏具悉。兼察之任,已定處分,卿其安心行公。原疏見下
掌令李景說,持平金弘錫啓曰,請亟寢頤命·昌集收孥籍産還收之命。措語見上,無加減請亟寢德修父緣坐減等之命,依律擧行。措語見上,無加減請器賊,依喜賊例,亟擧收孥籍産之典。措語見上,無加減請前參議趙尙絅遠竄。措語見上,無加減臣等得見凶賊德修結案,則上年六月間,以銀子三百兩,使正植入送于世相處,使之圖得毒藥,則以二百金,買得於白望所買之處譯官名不知張姓人家云,而至於張譯名字,終未得實。噫,其藥有效,將施他處之說,已發於正植·世相酬酢之間,則其語意之凶悖,誠有不忍聞者,所謂張姓譯官名字,不可不窮搜極覓,毒藥出處去處,明白査出,然後可以永絶來頭之禍根,請數年來燕行譯官中,以張爲姓者,亟令該院摘發現告,或懸賞購捕,移送鞫廳,窮覈得情。答曰,不允。末端事,依啓。
鞫廳啓曰,罪人李宇恒·金省行·金民澤,累次嚴刑之下,頑忍不服,更加嚴刑。趙松病勢危急,待後加刑,何如?答曰,依啓。
又啓曰,罪人李宇恒·金省行,累次嚴刑之下,終不吐實,更加嚴刑得情。趙松·金民澤,所當依啓下加刑,而病勢危重,徑斃可慮,待後擧行,何如?答曰,依啓。
又啓曰,罪人李宇恒,刑問五次,施威次,以爲器之,以銀子二百五十兩,出給趙松,使之傳送于張世相處,蓋頤命,常以獨對一事,爲憂疑,故給銀世相,使之自內彌縫云。而半吐半呑,終不畢告,情狀極爲痛惋,以此添入問目,更加嚴刑得情,金省行·金民澤,抵賴不服,加刑,何如?答曰,依啓。
領敦寧咸原府院君魚有龜疏曰,伏以臣於昨者,冒控危懇,冀收訓局兼察之命,而聖批靳許,至令安心勿辭。臣於此,驚惑失圖,悚蹙罔措,而誠不知置身之所也。顧臣才分,空疏短劣,本不合於軍務之任,卽擧世之所共知,而況且以戚臣,而猥典兵任,亦非私義之所敢安者,故素帶御營之任,亦難久蹲,前後章疏,屢暴情懇。伏想聖明,或已俯燭之矣。至於訓局兼察,尤有所萬萬難安者,伊日初命本兵之長,使之摠察者,誠可見國體之得宜,而旋卽變通,移屬於臣,實有歉於無私之聖德,而臣之辭避不獲,黽勉承命者,只以其片時乍兼之故,迫於事勢,抗顔冒出,而謂宜不待竟日,必有處分,昨奉批旨,敎以行公,有若循例應兼者然,臣雖重被誅譴,顧何敢晷刻自安,而晏然仍兼,以貽淸朝之譏議哉?雖以國體言之,訓局將任,何等緊重,而從前雖或有不得已兼察之擧,未嘗拖過累日,虛曠其職,若今日之爲也。揆以私義,旣如彼難安,參以公體,又如是苟簡,而聖鑑不復深察,久靳開允,則徒積撕捱,傷損國體,而亦有乖於愛惜全安之至意,言之至此,可見臣區區肝膈之懇也。玆犯瀆擾之誅,不得不連章哀籲。伏乞聖明,亟命廟堂,斯速稟旨變通,無令軍門重務,曠日廢棄,而俾臣危苦之情,得以粗安,不勝千萬至願,臣無任屛營祈懇之至。謹昧死以聞。批答見上
上在昌慶宮。停常參·經筵。
下直,穩城府使申慶弼。
金致龍啓曰,明日常參·經筵,取稟。傳曰,停。
金始煥啓曰,小臣與左副承旨趙景命,慕華館迎勅習儀進去下直。傳曰,知道。
趙景命,以都摠府言啓曰,今日入直內三廳武兼禁軍及軍兵,當爲中日習射,而迎勅三度習儀相値,不得爲之之意,敢啓。傳曰,知道。
又以都摠府言啓曰,副摠管東善君炳,迎勅三度習儀時侍衛事,慕華館晝仕進去之意,敢啓。傳曰,知道。
金致龍啓曰,勅使接見時說話,依例書入,而此外問答間未盡說話,令廟堂預爲增刪,以備睿覽,何如?傳曰,允。
以備忘記,傳于趙景命曰,今下弓矢,穩城府使申慶弼處給送。
金致龍啓曰,假注書尹彙貞,時無職名,依例付軍職冠帶常仕,何如?傳曰,允。
吏曹口傳政事,以李眞淳·鄭壽期,單付實錄兼春秋。
有政。吏批,判書李肇奉命在外,參判金一鏡鞫廳進去,參議李眞儒進,同副承旨朴熙晉進。兵批,判書李光佐習儀進,參判尹就商病,參議朴彙登進,參知柳鳳徵受由在外。吏批啓曰,判書李肇奉命在外,參判金一鏡鞫廳進去,小臣獨政未安,何以爲之?敢稟。傳曰,只出緊任。又啓曰,臺諫及玉堂闕員,今當差出,而擬望之人乏少,相避外任竝擬,何如?傳曰,允。又啓曰,公州牧使今當差出,而本州以營下劇邑,素稱難治,不可不擇差,守令中可合人竝擬,何如?傳曰,允。又啓曰,卽接廣興倉牒呈,則守元命益,受由過限未上來,依例改差,何如?傳曰,允。以金啓煥爲司諫,朴弼夢爲獻納,李世德爲修撰,洪廷弼爲公州牧使,金錫文爲通川郡守,鄭重萬爲珍山郡守,田成一爲谷城縣監,李喜春爲監察,朴涏爲輔德。兵批,李濟單付副護軍,尹會單付副司直,尹淳·洪重範單付副司果,尹彙貞單付副司正。
藥房口傳啓曰,伏聞大妃殿,自明日素膳封進事,下敎于廚院。臣不勝憂悶之至,慈候胃氣素虛。況經歲哀疚之中,氣力綿綴,當此暑月,不宜多日行素,致損胃氣。自今至祥日,尙有十八日之久。伏願殿下,以勉抑至情,姑爲仍進常膳之意,仰勸於慈聖,千萬幸甚,區區所懷,惶恐敢啓。傳曰,素膳進御之敎,方以爲悶矣。所達如此,當以仍進常膳之意,仰陳矣。
朴熙晉,以兵曹言啓曰,今日迎勅習儀時,侍衛不可不備員,而參判臣尹就商呈辭,不爲行公,參議臣朴彙登內司入直,參知臣柳鳳徵受由在外。莫重侍衛,無以推移,參判尹就商,卽爲牌招察任,何如?傳曰,允。
趙景命,以兵曹言啓曰,卽接西道兼掌南道監役官牒報,則兼掌北二營北邊近處,體城四間許,今日頹落云。令繕工監爲先把子圍排,多定軍士守直,而取考分排文書,則訓鍊都監分授處矣。依定奪卽速修築之意,分付該監,何如?傳曰,允。
朴熙晉,以兵曹言啓曰,今日迎勅習儀時,侍衛無以備員,參判尹就商,啓請出牌矣。牌招不進,日勢向晩,不得已依近例假參知差出,蹔時入直,以爲推移進參侍衛之意,敢啓。傳曰,知道。
又以兵曹言啓曰,卽接南所衛將牒報,則典設司前柳木一株,今日風雨顚仆云,卽令該司斫去之意,敢啓。傳曰,知道。
又以兵曹言啓曰,迎勅之日,受勅後接見時,自上具視事服,自禮曹啓下矣。侍衛諸將,當依此擧行,而至於禁軍,則無他率人,入殿庭時,手持白衣笠等物。非但所見之苟簡,累百武士易服之際,亦不無紛鬧之患。上年迎勅時,禁軍則仍以黑戎服侍衛云。今亦仍用此例,似合事宜,敢啓。傳曰,依啓。
金致龍,以弘文館言啓曰,新除授修撰李世德,時在忠淸道公州地,經筵入番事緊,請斯速乘馹上來事,下諭。校理尹聖時,修撰權益寬,副修撰趙遠命,昨日違牌,旣有只推之命,竝更爲牌招察任,何如?傳曰,允。
又啓曰,校理尹聖時,修撰權益寬,副修撰趙遠命,牌招事,命下矣。闕門已閉,待明朝出牌之意,敢啓。傳曰,知道。
金致龍,以迎接都監意啓曰,卽者遠接使馳通內,當此暑熱,勅使以下,皆無扇子。私求於譯官輩,而不得。自都監,以此意草記啓聞,好品扇子二十七八柄,急速下送云。別扇二十八柄,自都監卽爲覓送於撥便之意,敢啓。傳曰,知道。
領議政趙泰耉,禮曹判書李台佐,工曹參議朴澄啓曰,臣等祗詣崇陵大王陵上莎草頹圮處奉審,以營造尺尺量,則自戍方至丑方,罅隙頹下者,上廣十七尺,下廣十九尺五寸,罅廣一尺五寸,深七寸。卽以油芚草芚,內外蓋覆後,仍詣惠陵奉審,則陵上莎草,自丑方至壬方,罅隙頹下處,上廣十四尺,下廣十六尺,高五尺,罅廣四尺,深四寸。自丑方至卯方,上廣十五尺五寸,下廣十九尺,高六尺,罅廣二尺五寸,深七寸,亦以油芚草芚蓋覆。而今番雨水暴注,兩陵有頉處,如是重大,竝圖形以進,所當待潦雨開霽,卽爲修改,而當夏改莎,例多枯損。故昨日明陵奉審後,書啓中,以秋生潦霽後,令該曹擇日修改之意仰陳矣。今此兩陵修改,亦於秋生後擧行。而崇陵王后陵上莎草,亦有片片枯損處,而不至大段,當待大王陵上莎草修改時,一體修補其枯損處。惠陵陵上莎草有頉處,不但罅拆蹲塌之甚大。其餘四面周圍,下方莎草,間雜他草,太半枯損,此則前頭修改時,莎草不可不合改矣。兩陵丁字閣雨漏等處,亦於莎草修改時,一體修改事,分付該曹,何如?傳曰,允。
說書李匡輔疏曰,伏以臣,幸受恩暇,歸省老母,母子相對,感祝洪恩。而間因宮僚苟簡,殷奠攝行之時,緣臣而不得備員。下番闕直之日,緣臣而至煩啓稟。此莫非臣之罪也。惶隕之極,實不知置身之所矣。由限有期,不敢遲留,趣裝登道,來伏私次,今已四日,而炎程往返,受傷非細,素患胸膈之痛,挾感重發,伏枕叫苦,症形危惡,末由自力,未卽入謝。分義虧缺,到此益甚,私心悚蹙,尤何可言?竊念臣本以無似,濫叨是職,已閱三箇月矣。當初冒進,實出於一番承命之意,非敢爲因仍蹲據之計,而屢次進講,不過隨例備數而已。毫無開發輔導之功,孤負職責,亦已多矣。臣心愧恥,固不足言。人之譏議,當復如何?況今參下,才彦林立,允合是任者,不可勝計。其在朝家惜名器愼㨂選之道,尤不當一任如臣病劣者之虛帶。伏乞聖明,念臣疾病之難强,察臣才能之無取,亟命遞臣之職。擇差可堪之人,俾安私分,俾重官方,千萬幸甚。且臣有區區所懷,敢此附陳於辭疏之末。臣雖鹵莽空疏,未有識解。而蓋於屢陪講筵之際,竊有以仰瞷我貳極,資稟英明,行義純深,而重以勤講好問,日有將就,其於古帝王修已之學,已見大意,則殿下之所期待,臣民之所企望,不但在於誦說言句,問難文義而止耳。第惟近日數三宮僚文辭才望,俱非如臣之比,見解之精詳,辨論之明暢,誠不易得,而然而如欲責之以啓發諭導之任,使我貳極典學務實之工,大有進益,則必須招延山林養德之士,置諸勸講之列,使之朝夕輔翼焉。國家之置贊善·進善·諮議等職,意非偶然,而當此貳極勤學之日,或久虛未差,或新遞作窠,俱無見帶之人,甚是欠事。伏願聖明,卽命銓曹,博採傍搜,必得才學宜堪玆選之人,備位列置,俾展所學,以資睿德之成就,是臣之望也。臣無任祈懇屛營之至。本月十九日入啓答曰,省疏具悉。爾其勿辭,從速察職。
司諫李濟疏曰,伏以臣空疎頑鄙,百無一可。過蒙謬恩,久玷言地,報蔑絲毫,疵釁山積,早晩顚沛,固已自料。日昨筵中,諸囚酌處之議,出於意外,臣當據例論執,而倉卒之際,終不得抗言力爭,致令逆豎徑脫,獄事漸弛,孤負職責,莫甚於此。若此而其能免物情之駭憤,公議之詆斥乎?是敢力疾詣臺,費辭自劾,而及見處置,反置立科,誰謂玉署公評,乃與外間輿議,一切相反耶?臣誠愕眙,莫曉其所以也。臣於向者,處置參鞫兩臺也,以其不能爭執於逆麟勘律之故,置之落科。而至以當爭不爭,見非公議,爲目今臣所引之嫌,亦此計耳。於人則以此而落落,於己則幸其請出,而復入臺地,揆以廉義,斷無是理,坐犯違逋,誠不獲已,聖度涵容,猶靳例罷。臣誠一倍惶蹙,罔知攸措,怵分畏義,宜不敢輒形控辭。而顧臣情勢,旣無冒沒蹲仍之理。且臣疾病,方有頃刻危急之慮,不得不露章哀籲。伏乞聖明,俯賜鑑諒,先遞臣職名,仍治臣逋慢之罪,以安賤分,以尋生路,不勝萬幸。抑臣竊有區區虞慮,敢此附陳,惟聖明之澄省焉。噫,亂逆之變,何代無之?而其謀計之陰秘,情節之凶巧,未有若今日諸賊。如非天地同扶,鬼神默佑,則宗社臣民,安得有今日乎?臣嘗一再參鞫,取觀文案,則所謂三手凶計,莫或不以宦妾爲逕。世相·池烈等交通謀議之狀,或狼藉於結案,或迭出於賊招,噫嘻,痛矣。雖斬作萬段,豈足以償其罪乎?然而推原厥繇,則未必不由於宮闈不嚴之致。殿下若於平日,修身正家,肅淸宮禁,使內言不出,外言不入,而邪穢妖淫之類,罔或參錯於其間,則雖有賊望輩千百,亦安所售其計哉?伏聞昨日請對時,池烈族屬之在掖庭者,盡許汰去,其於防患之道,可謂得矣。然臣賤慮此猶末耳。讒賊種子,安知其獨在於池族,而不在於他人乎?伏願勿以此,便謂妥帖無虞,而益盡修齊之道,以爲刑御之本,雖在燕閑之時,恒加省察之念,大而政令施措,小而言動酬酢,無不嚴明正大,有足以畏服人志,則庶幾乎幽陰之竇永塞,禍亂之萌自絶,而治道亦可馴致矣。豈不盛哉?且日者兩兇之勘斷也,始焉處斬,中焉賜死,末又有減死之命。其後又因旱災,鞫獄諸囚,或令定配,或令放送,蓋時日之內,而處分不啻數三易矣。國體之顚倒,人心之駭惑,姑舍勿論。臣愚死罪,竊以爲殿下,睿質寬仁,聖學高明,而燭理猶有所未明,執德猶有所不固。故前後處分,有此失當,若此不已,則其害必至於法令無常,綱紀不立,而亂臣賊子,靡所懲畏。豈不大可懼哉?伏願殿下,深惟前失,硬定聖志,無復有頻復之悔焉。臣治疏將上之際,伏見下政院備忘,頤·集兩兇收孥籍産事,昨纔兪允,今忽收還,是何聖心之數化,王法之屢變,一至於此極耶?臣誠愕然失圖,不知所以爲殿下計也。兩兇罪犯,已悉於前後臺啓,今不必更爲煩縷,而臣之所大懼者,逆律勘斷,何等重大,而或重或輕,乍伸乍屈,經宿之間,變易不常,此何擧措,此何刑政?刑政有國之大柄,而非殿下所可得私。臣恐自此,人心大去,王綱日紊,而殿下國事,將不知稅駕之所矣。是豈細故也哉?伏願殿下,毋懷姑息之圖,特恢乾剛之決,亟寢頤·集等收孥籍産收還之命,依前判付,卽速擧行。宗社幸甚,臣民幸甚。本月十一日入啓答曰,省疏具悉。籍沒一事,予志已定,更勿追提焉。
左參贊姜鋧疏曰,伏以臣,猥暴肝膈至懇,冀收藝苑新命,而誠薄辭拙,微忱未格,未蒙恩遞,反降溫批,臣迫隘惶悶,不知置身之所也。顧念彫篆小技,不過年少時伎倆,而猶不猶人,曾前忝竊,固已多血指之羞。矧今年齡已暮,疾病且痼,眼暗耳聾,作一行屍,握管臨紙,恍若前生,雖欲效鉛刀一割之用,其勢末由。此則非但臣之自量已審,亦通朝之所共知也。不敢更爲煩縷,以效詞臣巽讓之例辭,而臣竊伏聞先朝故事,曾經文衡之人,不得復兼提學,定爲式例。其後間或有除拜之人,而皆卽遞解。至於終始行公之人,臣未有聞,其不敢破格苟冒也決矣。日昨議號之禮,至重且急,區區廉隅,有不暇顧,且以政府堂上齊參合坐,進退路窮,分義是懼,雖不得不黽勉蹔出,而仍因蹲據,實非臣本意,敢將必可遞之狀,冒死申籲於天地父母之前。伏乞聖明,將臣提學之任,速賜鐫遞,以安微分,以遵舊例焉。且臣方忝活人提調之任,敢陳本署弊瘼,以寓在庫言庫之義焉,小各司中疲弊凋殘,無過於本署,東西郊外,只有病人救療之家,而城中無一間公廨,郞屬褒貶,巫女黜考之坐,或借於閭家,或借於他司。至於印信文書,亦無留置之所,苟簡莫甚。今此籍沒逆家一區,特令該曹,劃卽許給,以爲殘司成樣之地,不勝幸甚。本月十三日入啓答曰,省疏具悉卿懇。疏辭令該曹稟處。卿其勿辭,安心行公。
鞫廳啓曰,罪人金民澤·金省行,累次嚴刑,終不吐實,加刑得情。李宇恒施咸嚴問,則乃曰,器之使趙松,傳銀于世相,與之交通情節,矣身旣已詳聞於正植,而不卽發告,以此爲罪,則死固甘心。而頤命死生,問於術士金哥事,頃年日中,有黑子之變,其時遇解天文人金哥,問以國事,仍曰,天變如此,宗社安否,將何如?獨對大臣吉凶,亦何如云。則答以國家病患方重,此固可慮,而頤命則無患云云。宇恒因日中黑子之變,以宗社安危,私問於術士,繼以頤命事問之,事極驚心,此一款,不可不嚴覈得情。宇恒姑爲停刑,所謂長湍居金鎭普第二子,卽爲拿問,何如?答曰,依啓。
又啓曰,罪人金省行,刑問九次,第二度氣塞,呼吸不通,姑爲停刑。金民澤,終始不服,更加嚴刑得情,何如?答曰,依啓。
壬寅五月十九日未時,上御進修堂,承旨持公事及召對入侍時,右承旨金致龍,副校理柳弼垣,副修撰李明誼,持平金弘錫,假注書尹彙貞,記事官宋寅明,記事官申致雲。致龍,進伏曰,持公事入侍,蓋慮其公事之積滯。故啓稟行之,近來公事速下,無積滯之事,只有狀本數道,故敢此仰達矣。讀黃海監司狀啓,安岳中軍朴台華自觧事。踏啓字讀羅州牧使鄭覺先,善山府使金宇集,竝除朝辭赴任事狀啓。踏啓字致龍曰,公事速下,故無積滯矣。柳弼垣,講晉安帝三年,至十三板。致龍曰,上番進講已多矣。使下番讀之,何如?上曰,唯。李明誼復繼讀,至二十三枚。明誼曰,一編分半講之,此爲半矣。遂轍讀,弼垣擧魏珪問李先及先之所對十餘字曰,人之所以益其神智者,固無外於書籍,魏珪之問,先之對,俱得矣。然書籍亦不在多。自書契以來,書籍世有增益,不必盡講諸書。聖賢傳道之書,則有六經焉。修身齊家之要,則有四書焉。至於治亂興亡,古今監戒之方,在於史傳。若着工於書籍,其效可勝言哉?李先,徒知書之有益,而不知治亂興亡之本,在於體驗,故其言如此矣。明誼曰,珪之所謂益人神智者,不過謂有益於勝敗之數而已。觀書之本,豈在於是乎?宋先儒,有玩物喪志之戒。以此觀之,體驗爲上,多亦何益?以大學言之,只是一冊,而修身治國之要,咸備於此。若講此一卷,足以致修齊治平之功矣。彼珪所言,只欲有益於勝敗之數,其亦末矣。大凡觀書之法,以體驗爲上,明誼擧燕除金帛贖罪法曰,以金贖罪,其來久矣。堯典曰,金作贖刑,此非五刑之有贖,贖其刑之輕者也。其後穆王時,有呂刑,雖在五刑之屬,亦以金贖,此則先儒已非之矣。漢時張敞討羗,亦令入粟贖罪。蕭望之非之曰,如此則富者得生,貧者獨死也。大凡贖刑之法,無以懲惡而勸善,徒欲以金帛,充之府庫,其弊大矣。此雖夷虜之法,其意則儘好矣。弼垣曰,燕主許以立功自贖,而平時則無立功之事,金帛之贖,終爲非矣。明誼復曰,舜時只贖輕刑,刑之重者,無贖法矣。明誼擧羅企生事曰,企生,以殷仲堪從事,爲仲堪死,其時王綱解紐,專無君臣之義,朝降夕叛,以臣弑君。雖以晉臣言之,寵以高爵,而處之重鎭者何限?而率多反主而謀逆,至企生,以幕府一參佐,爲主死節,當時忘君背國之輩,滔滔皆是,而企生獨能如此,眞所謂大冬松栢也。使晉之臣子,見企生,則殆可愧死矣。且企生忠孝俱全,觀其乞一弟養母之言,豈非俱全忠孝者乎?
金弘錫所啓,請寢頤·集收孥籍産還收之命。措辭見上上曰,勿煩。弘錫曰,再三瀆擾,誠爲惶恐矣。此賊孥籍之命,亦復還寢,則國不爲國矣。逆節之彰著如此,不必更爲煩複。而今有一言可證者,若以爲非逆乎,則窮凶情節,已彰露無餘矣。旣名爲逆,則安有生不能肆諸市朝,死又闕收孥籍産,而可以爲討逆乎?明誼曰,兩兇謀逆情節,已有禁府文案,聖鑑想已洞燭矣。卽今兩司俱發,太學諸生,累疏爭論。以此見之,一國公共之論,誠不可遏矣。收孥籍産,自是應行之節目,而殿下旣以逆賜死,則顧此節目間事,至今不爲允從者,何也?向日備忘指意,有若賜死,則無孥籍之法者然,殿下疑其無前例乎?曾在先王朝,亦有賜死,而許以收孥籍産者,此是先朝已行之例,請亟從臺啓。致龍曰,臺啓乃是一國公共之論,而久而靳許,人情悶欎矣。明誼曰,惟此孥籍事,自上或以爲兩賊旣死,何至收孥?此固出於大聖人仁厚之至意,而卽今兩凶,雖許收孥,如濟謙一賊子,有何足惜?逆賊孥籍,自是三百年不易之典,以殿下之寬仁,雖欲容貸,祖宗三尺之法,非殿下所可低昻也。弘錫曰,人主或有屈法伸恩之時,此爲可以死可以不死者言耳。至於凶逆之輩,何可饒貸?古者所以重勘逆律者,實是爲宗社慮患也。今此兩凶,旣不能正罪,又不施收孥之典,則其爲兩凶地則可矣。其於三尺之至嚴,何哉?寬貸之政,雖似近仁,此爲姑息之政,人主豈務此姑息之政乎?明誼曰,觀諸賊之招,不覺心寒骨驚,非天之默祐於冥冥,殿下宗社,豈可保其得有今日乎?皇天俯臨,鬼神陰隲,使兩賊三手之謀,終不見售,苟使見售,何可言,何可言?如此凶逆,安有一分顧惜之理乎?請亟從臺啓。弘錫曰,唐之劉闢旣誅,韓愈作聖德詩。詩中論凶賊就戮節次,多至六七句。或曰,此是聖德詩,而論凶逆事,無乃太詳。愈曰,此所以使亂賊懲畏也。以殿下所以處兩凶者見之,亂賊何所懲畏乎?明誼曰,臣曾以桓玄事陳之矣。玄溫之子也。信謂帝奕,有痿疾而廢之,此晉之劇賊也。其時王綱解弛,威權下移,使溫賊,得以善死。溫死之後,溫之子,豈可復假兵柄?而畀之以八州都督,卒移晉祚。以此觀之,逆臣種子,斷不可留之。不但國法當然,在國家慮患之道,不可不審也。雖以喜之事言之,師命死,而喜之怨國次骨,作此三手凶謀,逆臣種子,其可留之乎?盤庚曰,劓殄滅之,無俾易種于玆新邑。盤庚遷都之時,所憂者不過草竊奸宄,道路剽掠而已。尙欲盡除其種,如此大逆之類,又何可顧惜乎?三尺之典至嚴,斷不可容貸矣。弼垣曰,罪惡昭著之後,三尺之法,決不可少撓。請亟從臺啓。弘錫曰,晉時逆賊甚多,如王敦·桓溫·孫思·劉裕之輩,相繼而出,卒移晉祚,其時王綱雖弛,尙能發敦屍,跽而斬之,晉之紀綱,視今日尙云嚴矣。明誼曰,兩司俱發,太學陳章,一國八方人心之所同憤,可以俯燭矣。三尺之至嚴,決難撓屈矣。請亟從臺啓。上曰,勿煩。弘錫曰,此事若不得請,臣不敢退矣。非但臣等也,彼太學諸生,與頤·集,有何仇怨?以其罪關宗社,故累疏爭之。殿下若終靳兪音,則從今以往,亂賊益肆,不知畢竟至於何許境界也。上無發落。
弘錫所啓,請亟寢德修父緣坐減等之命,依律擧行。措辭見上上曰,勿煩。
又所啓,請徑斃罪人器之,依喜賊例,亟擧收孥籍産之典。上曰,勿煩。弘錫曰,逆節昭著,竝不施收孥籍産之法,安有如此王章乎?明誼曰,器之逆節,已悉於諸賊之招,渠雖頑忍不服,若其三手兇謀,主張者器之也。不可不施以逆律矣。弘錫曰,渠何忍以不生疏於此等事等語,肆然爲言乎?雖頑忍不服,逆節昭著,決不可饒貸矣。明誼曰,宮城扈衛,李森換差事,專出於器之及凶集,如此而尙不用逆律乎?弘錫曰,器之指授昌集,罪浮於昌集矣。明誼曰,喜之白望,竝不承服,而亦用逆律。今此器之逆節,不下於喜·望,喜·望已用逆律,則何獨於器之,而不用逆律乎?依兩賊例,一體用逆律宜矣。上曰,勿煩。
弘錫所啓,請前參議趙尙絅遠竄。上曰,勿煩。弘錫曰,尙絅罪狀,彰著如此。而此亦不從,若使此輩,潛伏都下,乘機逞惡,將不知至於何境。如此之類,決不可置之輦轂。雖微官庶僚,臺諫不敢以風傳論啓,尙絅雖不似,亦嘗濫踄華顯,臣豈敢以泛然風聞,有所論啓乎?今至三啓,終不允許如此,則此類豈有懲畏之心乎?上曰,勿煩。弘錫曰,如此瀆擾,極爲惶恐矣。如尙絅之罪,固不可置之,而至於頤·集孥籍還寢之命,終不收還,則亂賊無所懲畏。請加三思,亟賜允從。上曰,勿煩。諸臣以次退出。
上在昌慶宮。停常參·經筵。
金致龍啓曰,明日常參·經筵,取稟。傳曰,停。
趙景命啓曰,備邊司郞廳,以大臣意來言。今日賓廳坐起日次,而推鞫相値,不得來會云矣,敢啓。傳曰,知道。
金致龍,以侍講院言啓曰,再明王世弟與師領議政趙泰耉相見禮時,宮官不可不備員,新除授輔德朴涏,卽爲牌招,說書李匡輔,受由入來後陳疏。旣已承批,一體牌招察任,何如?傳曰,允。
以校理尹聖時,修撰權益寬,副修撰趙遠命牌不進,罷職傳旨,傳于朴熙晉曰,推考傳旨捧入。
朴熙晉,以弘文館言啓曰,頃日召對時,以校理尹聖時,修撰權益寬,副修撰趙遠命,引入太過,別爲開釋,牌招察任事,陳達蒙允,而連日違牌,終不應命,殊甚未安矣。今日又有只推之命,更卽牌招,以爲察任之地,何如?傳曰,允。
以輔德朴涏牌不進,罷職傳旨,傳于朴熙晉曰,推考傳旨捧入。
朴熙晉,以實錄廳郞廳,以摠裁官意啓曰,各房分授時政記,自戊寅至癸未,幾盡刪節。自甲申至己丑六年時政記,復爲移奉于本廳,何如?傳曰,允。
金致龍,以迎接都監言啓曰,勅使若減各宴,則入京第三日,大臣有請行茶禮之例。依前請行之意,敢啓。傳曰,知道。
金始煥,以吏曹言啓曰,今此勅行時,司饔院假郞廳,其數甚多,各都監及擧動時差備除出,則可差者甚少,其中無故人差出矣。敦寧府奉事任敬,敢爲厭避之計,移文於廚院,稱以老病不合,至有變通之請,微末小官,乃有自便避事之計,事極可駭,敦寧府奉事任敬汰去,何如?傳曰,允。
又以司饔院官員,以都提調·檢擧·提調意啓曰,勅使接見時,茶禮所用人蔘,例自獤蔘廛進排矣。頃因廛人之上言,自戶曹覆啓,御前所用蔘四錢,則取用於內醫院。兩勅所用蔘八錢,則自戶曹進排。而取考前例,則毋論御前與勅用,盛以一甁,而置一床矣。今若隨蔘品,分入二甁,則非但有異前例,或慮彼人之致疑而生梗也。請依前例,使廛人一體進排,盛之一甁,事甚便好,惶恐敢啓。傳曰,知道。
趙景命,以文臣朔試射所差備官,以試官意啓曰,臣等來詣試所,射員亦皆聚會,而積雨晝夜注下,大水盈溢場內,開霽無期。今日試射不得爲之之意,敢啓。傳曰,知道。
又以兵曹言啓曰,今日午時,忽有一小狗,自敦化門東邊水門入來,直走禁川橋之際。近仗軍士等,旋卽執捉,而聞來極爲驚駭。常時不能嚴禁,以致如此之弊,當該守門將推考,同門軍卒等,自本曹從重決棍,何如?傳曰,允。
以校理尹聖時,修撰權益寬,副修撰趙遠命再牌不進,罷職傳旨,傳于朴熙晉曰,推考傳旨捧入。
趙景命,以義禁府言啓曰,本府以淸寒衙門,大小公用,專靠於若干贖錢,而每患不足,不成貌樣矣。丁酉年溫幸時,許多吏卒等所着衣資糧饌及公家應下之物,勢難辦出。故賑恤廳錢一百七十兩貸用之後,無路推移,至今未償,且凡諸公用,苟艱特甚,末由措手。今番逆望家,搜探銀子,參酌取來,以爲償債補用之地,何如?傳曰,允。
又以備邊司言啓曰,政院啓辭,勅使接見時說話,依例書入,而此外問答間未盡說話,令廟堂預爲增刪,以備睿覽事,允下矣。政院所撰措語,別無大段添刪處,而其中七處宴享停止一款,以務爲除弊,尤用惶感爲辭,惶字似涉過重,故改以感鐫二字,還送政院,以備睿覽之意,敢啓。傳曰,知道。
又以問事郞廳,以鞫廳大臣意啓曰,罪人李宇恒,旣已遲晩取招,未及結案之前,徑先物故,法典內亂言犯上,情理切害者斬,籍沒家産,今雖徑斃,行刑一款,不得擧行,而籍沒家産,依照律施行,照律公事竝入之意,敢啓。傳曰,知道。
又以兵曹言啓曰,卽接南所衛將牒報,則本所所屬景秋門南邊宮墻一間許,今日因雨頹落云。令紫門監,爲先把子圍排,急速修築,而西營入直禁衛軍十名除出,限修築間守直之意,敢啓。傳曰,知道。
鞫廳啓曰,昨日議啓中,罪人李宇恒,姑爲停刑,所謂長湍居金鎭普第二子,卽爲拿問事仰請矣。其交通情節及宗社安危,私問術士,旣已自服,別無待金哥拿來更問之端。且其病勢危急,失刑可慮,故遲晩取招以入,依例結案取招後,照律處斷。李尙·沈搢加刑三次,李瀗加刑五次,竝終始不服。墨世加刑五次,第五度氣窒,白烈加刑五次,十八度氣窒,竝姑停刑仍囚。此外諸罪人,竝於後日登對時稟處,何如?答曰,依啓。
上在昌慶宮。停常參·經筵。
朴熙晉啓曰,明日常參·經筵,取稟。傳曰,停。
又啓曰,今日持公事入侍日次,以無公事頉稟,而召對爲之乎?敢稟。傳曰,知道。召對停。
又以弘文館言啓曰,校理尹聖時,修撰權益寬,副修撰趙遠命,昨日違牌,旣有只推之命,更爲牌招察任,何如?傳曰,允。
又以侍講院言啓曰,本院新除授輔德朴涏,昨日違牌,旣有只推之命,更爲牌招察任,何如?傳曰,允。
又啓曰,鞫廳大臣以下,今日請對之意,昨已微稟矣。卽者禁府都事,以大臣意來言,領議政趙泰耉,夜來前患復發,無登對之勢。右議政崔錫恒,亦有身病,請對與鞫坐,勢難進參云矣,敢啓。傳曰,知道。
傳于朴熙晉曰,領·右相處,遣御醫看病。
趙景命,以義禁府言啓曰,亂言犯上罪人李宇恒,籍沒家産事,命下矣。籍沒一款,令各該司擧行之意,敢啓。傳曰,知道。
朴熙晉,以迎接都監言啓曰,勅行時,禮單外,有別求請,則自前參酌入給矣。近年以來,則別求請,便向例給禮單。而此外又有手本求請,其數年年增加,倍蓰於元給禮單,及其撒歸之際,許多房排器皿等物,殆無餘存。且其歸裝,封裹於館外閭家之擧,此是曾所未有之事,莫非差備譯官及義州隨來小通事輩,不能善爲周旋之致。今番若復如前日之爲,則勅使在館之日,譯官及小通事輩,査治有煩,待其撒還,小通事則拿致京獄,與差備譯官,一體囚禁,以憑藉勅行,從中作弊之罪,依律勘處,以懲後弊,何如?傳曰,允。
趙景命,以兵曹言啓曰,卽接東所衛將牒報,則宣仁門南邊宮墻一間許,今日頹落云。令紫門監,爲先把子圍排,卽爲修築,而弘化門入直砲手十名除出,限修築間守直。連接西道兼掌南道監役官牒報,則彰義西邊訓鍊都監所授處體城八間許,今日頹落云。令繕工監,把子圍排,多定軍士守直,而卽速修築之意,分付該軍門,何如?傳曰,允。
朴熙晉,以校書館提調李光佐意啓曰,本館專以印布書籍爲事,而卽今則積債如山。若非印冊轉賣,則更無還報之路,不可不速印某書矣。左傳曾有板刻,而今成刓弊,藏者寢稀,士子等頗病之,先印此書,似爲得宜。依近例以活字印出計料,進上件所入,令該曹磨鍊輸送,何如?傳曰,允。
又以校書館提調李光佐意啓曰,上年御筆始印,在於世弟宮冊禮之前,封進件不在於磨鍊之中矣。卽今印役還始,世弟宮封進件追磨鍊以入之意,敢啓。傳曰,知道。
又以戶曹言啓曰,凡逆家財産,自本曹區處者,乃是法例矣。卽者義禁府啓辭,逆望家搜探銀子參酌取用事,爲請蒙允。而本曹經費蕩竭之餘,又當客使,許多需用,萬分苟簡。此等財産,不可移給於閑漫之用,上項逆望家搜探銀子全數取來,以補勅需,何如?傳曰,允。
趙景命啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
掌令李景說,持平金弘錫,正言李眞淳啓曰,請圍籬安置罪人健命,亟正邦刑。答曰,勿煩。措辭見上又啓曰,請圍籬安置罪人泰采,亟命按律處斷。答曰,勿煩。措辭見上
掌令李景說,持平金弘錫啓曰,請亟寢頤命·昌集收孥籍産還收之命。答曰,不允。又啓曰,請亟寢德修父緣坐減等之命,依律擧行。答曰,不允。以上措辭見上又啓曰,請徑斃罪人器之,依喜賊例,亟擧收孥籍産之典。答曰,不允。措辭見上又啓曰,請前參議趙尙絅遠竄。答曰,不允。措辭見上又啓曰,遠竄罪人金雲澤,以春澤之弟,民澤之兄,陰謀密計,無不同議。其行跡之詭秘,情狀之綢繆,前冬臺啓,固已略擧其槪,而罪重罰輕,公議猶憤及夫趙洽之招出,而其奸情慝態,尤爲彰著。其招曰,方其父爾重,爲平兵時,雲澤爲監賑御史,雲澤以稟議事,旋卽上京。還謂爾重曰,國家匪久,當有大事。爾重問其爲何事,則雲澤答以匪久當出,可以知之。而未久,頤命獨對之事果出,爾重謂洽曰,金哥果爲怪異,能預知此等事云云。天宮禁間大小事未發之前,外朝之臣,無預知之路,而雲澤之先知傳說,未久卽驗者,果何術哉?其夤緣私逕,隨事陰探之迹,卽此而綻露無餘,爾重旣已身故,質問路絶,雖不得直請拿鞫,而其交通宮禁,知機先洩之罪,決不可以已施薄罰,而置而不論。請遠竄罪人金雲澤,極邊圍籬安置。答曰,不允。又啓曰,興海郡守李最英,延日縣監朴端錫,俱以凶集腹心之人,竭其邑力,餽遺無算,濟謙罪謫之後,以民戶割給,雉鷄柴炭,調發民夫,運致於數百里之地,而不及期限,則鞭扑狼藉。荐飢濱死之民,不能堪命,冤呼徹天,無所告訴。南來之人,無不傳說而唾罵,如此殘虐不法之類,決不可置諸字牧之任,以貽生民之害。請興海郡守李最英,延日縣監朴端錫,竝削去仕版。答曰,依啓。
正言李眞淳啓曰,請前後合啓發論臺官遠竄,連啓隨參諸人,削奪官爵。答曰,勿煩。又啓曰,請寢罪人德修父遠配之命,依律擧行。答曰,勿煩。又啓曰,請亟寢頤命·昌集收孥籍産還收之命。答曰,勿煩。又啓曰,請鞫廳徑斃罪人弘述,令攸司亟擧收孥籍産之典。答曰,勿煩。以上措辭見上
忠淸監司李宜晩疏曰,伏以臣,庸陋無似,濫蒙洪造,起於屛蟄之中,置諸近密之列,閱踐諸曹,如升階級,循省涯分,夙夜澟惕,不料湖西藩臬之命,又及於千萬夢寐之外,臣誠惶隕震駴,益無所措。顧此方面旬宣之寄,爲任最重,苟才具有所不逮,地望有所未協,則其不爲辱名器而僨國事者,幾希。念臣犬馬之齒,已踰七旬,少壯之時,尙不逾人。況今精神消耗,筋力摧敗,雖佐貳閑漫之職,亦無稱塞之望。今者不問才地之如何,苟然濫授,有若循資例遷之爲,而臣又不揣人器之不稱,晏然冒赴。莫恤鵜梁蚊負之誚,則物情之駭笑,臣身之顚沛,姑置勿論。其如一道守令臧否,生民休戚之所係,何哉?言議之地,宜有駁正之論,而仄聽數日,迄未有聞,難冒之職,終不敢一刻虛帶。玆不得不冒死呼籲於天地父母之前。伏乞聖慈,俯諒臣才之不合於藩任。臣懇之非出於例讓,將臣新授職名,亟賜鐫削,以重官方,以安私分,不勝萬幸。答曰,省疏具悉。卿其勿辭,速往欽哉?
上在昌慶宮。停常參·經筵。
下直,端川府使李彦馨。
金致龍啓曰,明日國忌齋戒,明明日國忌正日,二十五日勅使入京日,視事,頉稟。傳曰,知道。
藥房提調臣韓配夏,副提調臣金始煥啓曰,霖雨支離,伏未審此時,聖體,若何?大妃殿氣候,亦復何如?伏聞大妃殿素膳進御,今已累日,自上亦自今日,命進素膳云。伏惟聖上平日胃氣素虛,當此暑濕之節,多日行素,必致傷損之患。伏願聖上,先以常膳勸進于大妃殿,勉抑至情,亦進常膳,千萬幸甚。臣等不勝憂慮,敢來問安,竝此仰稟。答曰,知道。慈殿氣候一樣,而勸進常膳事仰懇,則終不勉從,煎迫曷喩,予則無事,而日月流邁,祥日已迫,常膳事,更勿煩請,宜矣。
大妃殿·中宮殿,藥房問安。答曰,知道。
大妃殿,藥房口傳啓曰,伏聞進御素膳,今已累日,臣等伏不勝憂慮之至。慈聖經歲哀毁,氣力綿綴,當此暑濕之節,多日行素,則必致傷損之患。自上亦自今日,命進素膳,臣等益不勝憂悶。伏願慈聖,勉抑至情,姑停素膳,亦以常膳,勸進于聖上,千萬幸甚。答曰,知道。祥祭不遠,何忍進常膳乎?主上累日行素,極甚可悶,勸進常膳矣。有此陳請,更當勸進矣。
趙景命,以都摠府言啓曰,今日入直內三廳武兼禁軍及軍兵等,當爲中日習射,而勅使入京已迫,限回還間,姑停之意,敢啓。傳曰,知道。
朴熙晉啓曰,今日當爲鞫坐,而兩司無一行公之員,除在外外,呈告未肅拜,疏批未下人員,竝卽牌招,以爲推移進參之地,何如?傳曰,允。
以掌令愼惟益,正言鄭壽期牌不進,罷職傳旨,傳于金致龍曰,推考傳旨捧入。
金致龍,以禮曹言啓曰,因本曹參議李廷濟,昭顯墓莎草頹圮處,待開霽,令日官擇日修改事啓下矣。今番崇陵·明陵·惠陵莎草有頉處,大臣奉審。書啓中,旣以待秋改莎之意定奪,昭顯墓改莎,三陵改莎擇日時,一體擧行,何如?傳曰,允。
又啓曰,今二十六日頒敎時敎文,大提學當爲前期製進,大提學李光佐,明日待開門牌招,使之製進,何如?傳曰,允。
趙景命,以兵曹言啓曰,卽接慶德宮假衛將牒報,則侍講院內檜木一株,今番風雨折仆云。卽令該所斫去之意,敢啓。傳曰,知道。
金致龍,以侍講院言啓曰,今此迎勅擧動時,王世弟當爲隨駕,而宮官不可不備員,輔德·兼輔德·兼弼善俱未差,兼說書申致雲陳疏未承批,無以備員,輔德·兼輔德·兼弼善有闕之代,令政院稟旨差出,仍卽牌招察任,何如?傳曰,允。
又啓曰,因侍講院草記,迎勅擧動時,王世弟當爲隨駕,宮官不可不備員,輔德·兼輔德·兼弼善有闕之代,令本院稟旨差出,仍爲牌招事,允下矣。政官卽爲牌招,開政差出,何如?傳曰,允。
又以迎接都監言啓曰,卽接遠接使十九日黃州成送移文,則勅使言于差備譯官等曰,贈給之物,已有曾年出來時例,加則不安,減亦有歉云。以丁酉謄錄書示單子後,黃海道開城府,亦以此意知委云。都監贈給之物,亦以丁酉年例擧行。且勅使到瑞興前路,潦水大漲,道路阻絶,咫尺難通,迎勅日子,當用二十六日,亦是禮曹所擇啓下吉日。依此擧行之意,回移於遠接使,各該司竝分付矣,敢啓。傳曰,知道。
又以禮曹言啓曰,受勅後皇帝問候時,殿下在西東向立,勅使在東西向立,乃是流來古規。而數年以來殿下,以在南北向立,磨鍊於儀註中矣。分東西相向立問候,自是應行不易之禮,而今以近南北向立磨鍊,則是不向勅使而問之。而乃反向空問之,揆以事例,實無所據,雖係近規,決是謬例。今番則分東西相向立,皇帝問候,一依前例磨鍊,似爲得宜。儀註中以此磨鍊以入,而待勅使到弘濟院,令遠接使分付首譯,勅使處以此言及停當,何如?傳曰,允。
趙景命,以義禁府言啓曰,謀逆罪人喜之緣坐族屬,今始査出,故依律文爲奴婢,安置配所,單子書入之意,敢啓。傳曰,知道。
有政。吏批,判書李肇奉命在外,參判金一鏡鞫廳進去,參議李眞儒進,左副承旨趙景命進。兵批,判書李光佐病,參判尹就商病,參議朴彙登進,參知柳鳳徵受由在外,左副承旨趙景命進。吏批啓曰,判書李肇奉命在外,參判金一鏡鞫廳進去,小臣獨政未安,何以爲之?敢稟。傳曰,只出緊任。又啓曰,玉堂·春坊闕員,今方差出。而擬望之人乏少,相避外任竝擬,何如?傳曰,允。以李濟爲輔德,李明誼爲副校理,尹游爲修撰,李顯章爲副修撰,朴泰新爲興海郡守,尹遇周爲延日縣監。兵批,無政事。兵批承旨啓曰,時無送西,無政事之意,敢啓。傳曰,知道。
趙景命,以都摠府言啓曰,本府奴婢,在於公州地者,以驛吏所生,因本道監司狀啓,從父役屬驛。扶餘奴婢,則還本主之後,其代尙未受出,已有年所,官員之數,堂上十員,郞廳十二員之多,每値擧動差祭·都試·監軍時,則以數少吏隷,無以周旋。且本府以若干奴婢貢木,凡舖陳器皿,僅僅措備成樣矣。今無措手之路,凡百苟簡,不可殫論。今番逆家奴婢田畓,特爲劃給,以爲補用事,竝令戶曹·掌隷院,依例擧行之意,敢啓。傳曰,知道。
趙景命,以兵曹言啓曰,昨者擧動習儀時,大小官員,皆用雨傘障雨。此事似曾有定式,故取考謄錄,則丁丑三月二十七日大臣·備局堂上入侍時,以雨傘禁斷事,下詢大臣後,上曰,擧動及朝會之時,則一切禁斷,而常時則堂上以上侍從出入闕庭及衙門之內,許雨傘。此外則禁斷,可也事下敎矣。旣因先朝下敎,定爲令甲施行,則今不爲遵用,極涉未安。令政院,分付各司,自今以後,一依定式擧行,擧動及朝會,則勿許用雨傘,何如?傳曰,允。
司諫金啓煥,掌令李景說,持平金弘錫,獻納朴弼夢,正言李眞淳啓曰,請圍籬安置罪人健命,亟正邦刑。答曰,勿煩。又啓曰,請圍籬安置罪人泰采,亟命按律處斷。答曰,勿煩。以上措辭見上
掌令李景說,持平金弘錫啓曰,請亟寢頤命·昌集收孥籍産還收之命,依律擧行。答曰,勿煩。又啓曰,請亟寢德修父緣坐減等之命,依律擧行。答曰,勿煩。又啓曰,請徑斃罪人器之,依喜賊例,亟擧收孥籍産之命。答曰,勿煩。又啓曰,請前參議趙尙絅遠竄。答曰,勿煩。以上措辭見上又啓曰,遠竄罪人金雲澤,以春澤之弟,民澤之兄,傳襲凶謀,符同陰計。其行迹之詭秘,情狀之叵測,前冬臺啓,固已略擧其槪,而罪重罰輕,公議猶憤。及夫趙洽之招出,而其奸情慝態,尤盡彰著。其招有曰,其父爾重,爲平兵時,雲澤爲監賑御史,以稟議事,旋卽上京,還謂爾重曰,國家匪久,當有大事。爾重問其爲何事,則雲澤答以匪久當出,可以知之。而俄而頤命獨對事果出,爾重謂洽曰,金哥可謂怪異,能預知此等事云云。夫宮禁間大小事未發之前,外朝之臣,無預知之路,而雲澤之先知傳說,未久卽驗者,果何術哉?其夤緣私逕,隨事陰探之跡,卽此而綻露無餘,夫交通宮禁,伺上動靜,自有當施之律。請遠竄罪人金雲澤,爲先拿鞫嚴問。答曰,勿煩。
司諫金啓煥,獻納朴弼夢,正言李眞淳啓曰,請前後合啓發論臺官遠竄,連啓隨參諸人,削奪官爵。答曰,不允。又啓曰,請寢罪人德修父遠配之命,依律擧行。答曰,不允。又啓曰,請亟寢頤命·昌集收孥籍産還收之命。答曰,不允。又啓曰,請鞫廳徑斃罪人弘述,令攸司亟擧收孥籍産之典。以上措辭見上答曰,不允。又啓曰,厚陵參奉皇甫慊,本以鄕曲卑賤之流,多用貨賂,附託健命,圖得職名,無可憑藉,僞稱端宗朝相皇甫仁之嫡孫,符同政官,冒占齋郞,人之唾罵,固已久矣。而又與世相,作爲心腹,留接其家,其蹤跡之詭秘,情狀之陰凶,人莫不致疑。及其世相伏法之後,恐有連累,乘夜逃避,仍卽就直於齋所,以爲掩迹之計。而渠之家産,混入於逆相籍沒之中,則其同居陰密之跡,於此益著。夫朝士與宦寺,氣類自別,慊若非與逆相,同一心腸,則何可甘心屬託於凶賊之家,以爲依歸之所乎?世相已斃,雖不得盤問情節,如此悖倫黨逆之類,不可無嚴懲之擧。請厚陵參奉皇甫慊減死,絶島定配。答曰,依啓。
行司諫院正言鄭壽期疏曰,伏以臣素抱奇疾,稟甚羸弱。十數年來,頻經死境,枵然空殻,恒自危綴,近觸炎濕,舊病添發,疝症膈氣,仍成關隔,血下無度,寒熱交攻,爲病所壓,轉入崎嶇,宛轉床席,叫痛晝夜,旬月之內,斷無起動之望,職忝言地,日尋長單,臣雖冥頑,豈不知分義之所在,一向言病也哉?伏乞聖明,亟賜鐫遞,以尋生路,千萬幸甚。且臣病伏涔涔之中,抑有所慨然者,附陳於乞丐之章,惟聖明澄省焉。嗚呼,皇天眷佑,祖宗陰隲,妖孽莫逃其形,逆豎相繼伏法,宗社神人之慶,八城同懽。噫,亂臣賊子,何代無之?未有如此賊之窮兇極惡者,合千古簒逆之陰圖,萃一時權凶之徒黨,三手排張,百道經營,天位幾乎犯矣,國命幾乎殆矣。思之骨寒,言之膽掉,原其醞釀之漸,蓋非一朝一夕之故,而其所由來者遠矣。益勳之兒房密啓,師命之伺上動靜,皆出於希覬譸張,情節譎詭,而其遺毒餘孽,滋漫浸淫,傳法相承,作一命脈。小則爲春澤·重爀,大則爲昌集·頤命。喜·器·龍澤諸賊,又皆其子壻弟姪,其初則出於患得患失之謀,而末乃馴致於不奪不厭之禍。沿流泝源,一串貫來,方其陰機密運,毒手潛施也。輒仇視淸議,構害士流,上以欺天日,下以飜國是。此所以正論讜士,首攻益勳,如故副提學臣趙持謙,故執義臣韓泰東,倡淸議折奸萌,受先朝特達之知,爲後來士流之標。而或因權凶之交亂,至撤祠院,或因孽孫之詐誣,至使名臣,有抱枉之歎,士林之䀌傷,善類之隱痛,爲如何哉?彼師命之巧慝陰秘,妖惡不道,莫逃於三尺之王章,屢形於先朝之嚴敎,而及至頤命威立勢成之後,附麗之徒,承望宣旨,費辭粧撰,敢請伸復,必行胸臆而後已。憲綱之壞紊,輿情之憤惋,至此而極矣。今雖諸賊決揕,王法稍伸,苟不能懲前毖後,拔本塞源,立萬世君臣之綱,嚴百代忠邪之辨,則亂賊無所懼,忠賢無所恃,而他日世道之憂,有未可量也。臣謂趙持謙書院復享事,特令該曹,斯速稟行。韓泰東受誣事,鎭商今方竄配,雖不可加罪,而其書批中不正等字,卽爲收還,以彰兩臣擊奸之風,以奬淸論權輿之美。師命所復官秩,喜賊收孥之後,尤不當一日因循,宜卽亟命奪削,以懲亂賊無君之惡,以明妖逆作俑之罪。俾聖明褒誅之典,光如日月也。至於李翔之盜竊儒名,干證淫獄之狀,昭載於推案,不齒於人類。此先大王所以嚴懲痛治,不少容貸者也。祗緣其姪晩成之權力傾朝,嗾鄕生而投章,誘私黨而飭奏,復官之不足,至請致祭,噫嘻,痛矣。其所以經營揣摩,卒乃惟意所欲,以爲師命·翔輩伸復之階。此輩之無忌憚,可勝誅哉?臣謂翔之復官,亦宜追奪也。噫,先朝實錄,何等重大,而神識老耗之人,不宜冒當者決矣。左參贊姜鋧,雖少有繰繪之能,而到今年老,舊業荒廢,史局重例,率多疎漏,此時何可乏人,而付之老拙不堪當之手乎?离筵勸講,爲今日第一急務,賓僚宜先別樣簡擇,以責啓沃之功,而老病不能供仕之人,宜有變通,臣以爲左賓客洪萬朝,宜可遞改也。臣官以諫名,而不能以一言半辭,以副職責。病勢情勢,俱難冒居,則臣猶自愧,人謂斯何?伏願天地父母,俯諒螻蟻之殘命,亟賜鐫削臣職,以安私分,以重公器,千萬幸甚。本月二十二日入啓答曰,省疏具悉。所陳之事,當凝心焉。爾其勿辭,從速察職。
行司憲府持平趙翼命疏曰,伏以臣得罪聖世,屛伏田廬,蓋有年所。頃於聖上更化之初,竝與向時去國諸臣,一體收錄。有騎省改署之命,臣始焉惝怳,繼以感泣。固宜一例恩除,仰答洪造,而情病俱苦,進身無路,未免滿限自解。臣方惶悚縮伏,如負大何,千萬意外,伏奉今月初三日承政院成貼有旨,以臣爲司憲府持平,使之斯速乘馹上來,數月之內,除命相續,積廢之餘,光耀已極。臣雖萬萬愚昧,豈不知含感畏分,竭蹶趨承。而第臣有區區私義,自畫於心者,欲陳情實,感淚先零。臣粵在丙申年間,先大王朝,猥叨是任,不量瑣力,妄論大官,畢竟顚沛,罪名不輕。半日之內,旣罷旋黜,迸出國門,逖違軒陛。荏苒六年之間,終未得一暴其衷赤,而遽遭天崩之痛。日月逝邁,攀號莫及,天地俯仰,伸白無所。自念從今以往,惟以沒齒田里,追訟愆尤,爲賤臣自靖之義。及今改紀之會,徒知記識之爲感,爵祿之爲榮,而便改初心,昧進榮塗,則臣猶自媿,人謂斯何?且臣自前從宦之難,太半坐疾,痰火舊證,歲益癃痼,寒熱之作,日常數次,伏枕涔涔,罕出戶庭,年非衰暮,而今已爲廢疾之人矣。當此大討逆亂之日,實非臺臣退坐之時,而顧此病狀,無由轉身造朝,有臣如此,生不如死。臣尤有耿耿於中者,乙未冬一番侍講後,不得復瞻淸光,已至八年之久。噫,雖狗馬微物,亦知戀主,如臣十年胄筵,最承渥恩者,遭逢今日,復荷收用,其所欲報之願,曷有其極?而難進之勢,旣如彼,難强之疾,又如此,竟不得祗承嚴命,少伸私義,臣罪至此,萬殞難贖。伏乞聖慈,特賜諒察,將臣職名,亟許鐫改,仍治臣前後違慢之罪,以肅朝綱,不勝幸甚。答曰,省疏具悉。爾無所嫌,從速上來察職。
鞫廳啓曰,罪人金克復,拿來推問則與宇恒問答之言,旣已承服。而遲晩取招時,拒逆不着,嚴刑得情。洪哲人,與昌道酬酢之言,諱不直招,平問之下,難以吐實,刑推得情,何如?答曰,依啓。
又啓曰,罪人金克復,嚴刑之下,終始拒逆,更加嚴刑。洪哲人,嚴刑窮問,終不吐實,所當加刑。而頃日酌處之後,臺諫以本罪論啓,未及更問之前,又加嚴刑,則徑斃可慮,今姑仍囚,何如?答曰,依啓。
上在昌慶宮。停常參·經筵。
太祖大王忌辰祭齋戒。
下直,永平縣監鄭思恭。
金始煥啓曰,今日持公事入侍日次,而國忌齋戒相値,頉稟。傳曰,知道。
趙景命,以都摠府言啓曰,今此迎勅擧動時,侍衛不可不備員,而本府堂上十員內,副摠管李暉·申翊夏,俱以軍門進去。都摠管姜鋧瓜滿,卽今無故者,只是七員,守宮寶劍·王世弟陪衛,無以推移。瓜滿之代,請令該曹,卽爲口傳差出,以爲推移侍衛進參之地,何如?傳曰,允。
金致龍,以弘文館言啓曰,本館下番副修撰李明誼,昨日政陞拜副校理,下番將未免闕直,新除授修撰尹游,副修撰李顯章。竝卽牌招,以爲推移入直之地,何如?傳曰,允。
又啓曰,大提學李光佐,牌招不進,推考傳旨,今方捧入,而敎文製進,不可遲延。李光佐更爲牌招,以爲製進之地,何如?傳曰,允。
以輔德李濟,修撰尹游,副修撰李顯章,牌不進,罷職傳旨,傳于金致龍曰,推考傳旨捧入。
以備忘記,傳于金致龍曰,史官一員待命,騎馬三匹立之。
金始煥啓曰,永平縣令南漢紀罷黜狀啓,今已啓下矣。勅行迫近,畿邑守令之責應,一時爲急,其代令該曹口傳差出,當日內發送,何如?傳曰,允。
吏曹口傳政事,以鄭思恭爲永平縣令。兵曹口傳政事,以礪原君柱爲都摠管。
金致龍啓曰,勅使入京,只隔數日。此時畿邑守令,不可不催促赴任。新除授永平縣令鄭思恭,依近例除署經發送,何如?傳曰,允。
金致龍,又以弘文館言啓曰,副修撰李顯章,旣有只推之命,更爲牌招,以爲推移入直之地,何如?傳曰,允。
以修撰尹游,副修撰李顯章,再招不進,罷職傳旨,傳于金致龍曰,推考傳旨捧入。
趙景命,以問事郞廳,以鞫廳大臣意啓曰,鞫獄文書,極其浩多,問事郞廳加出二員矣。今則獄事,幾盡收殺,書役不至大段,六員內權益淳·姜必愼減下之意,敢啓。傳曰,知道。
金致龍,以迎接都監言啓曰,卽接遠接使在鳳山移文,則再昨黃州止宿後,雨水大注,大川成江,船隻數少。過涉之際,自致遲滯,申時量來到鳳山,仍爲止宿。明日當止宿瑞興,以前磨鍊路程記計日,而前頭若更無阻水之患,則二十七日當爲入京云。二十七日亦是禮曹所擇啓下吉日,依此擧行之意,回移於遠接使,各該司亦分付矣,敢啓。傳曰,知道。
又以迎接都監言啓曰,卽接遠接使移文,則副勅所求戲子紗帽三十八箇造成次,見樣上送,而當初發言時,稱以皇帝所求,故欲爲歸獻云。又言此是例外之請,必欲給價造得云矣。戲子紗帽當初所求之數,乃是三十六箇,而到今添加二箇,未知其由。其見樣旣已上來,分付該司,依數造置,待勅行入來後,入給之意,敢啓。傳曰,知道。
又以弘文館言啓曰,本館下番修撰尹游,副修撰李顯章,再牌不進。下番他無推移之員,將未免闕直。不得已以上番姑降入直之意,敢啓。傳曰,知道。
鞫廳啓曰,罪人金克復遲晩取招,嚴刑之下,終始拒逆,更加嚴刑。罪人吳瑞鍾,依前日榻前定奪,更爲推問,則一無證明可據之端,以閑漫不緊之言,巧飾納招。拈出渠之前後招辭,發爲問目,虎龍處更推,逆望妻娚李世重及瑞鍾廳直斗見拿問,何如?答曰,依啓。
又啓曰,罪人金克復,累次嚴刑之下,拒逆不着,極爲痛惋,更加嚴刑。吳瑞鍾所供,與睦虎龍之招,語多相左,而瑞鍾前後中,亦多有可問之端,發爲問目更推。李世重所供,多有違端,拈出問目更推。斗京今姑仍囚,以待結末。玄德明因臺啓,纔已拿來,嚴刑鞫問,何如?答曰,依啓。
上在昌慶宮。停常參·經筵。
太祖大王忌辰。
金致龍啓曰,前頭祥祭迫近,自前有前期停筵之例,自明日限祥祭日,視事頉稟之意,敢啓。傳曰,知道。
朴熙晉啓曰,鞫事幾盡完了,在囚諸人,則明日請對時,當爲稟處,推案密匣仍爲入內之意,微稟。傳曰,知道。
金致龍啓曰,大提學李光佐,昨日再招不進,敎文尙未製進,事甚未安,卽爲牌招,使之製進,何如?傳曰,允。又啓曰,大提學李光佐,牌招不進,推考傳旨,今方捧入,而勅使入京不遠,敎文製進爲急,更爲牌招,何如?傳曰,允。
又以迎接都監言啓曰,丁酉支勅謄錄,與戊戌謄錄各異,善爲探問之意,移文遠接使矣。卽者馳通內,使差備等探問,則所答,以爲在鳳城時,京外宴享,一倂減除之意,已爲言及,到平壤時,以國哀,亦令勿設雜戲,則京中宴享,亦當一倂停止。而但下馬宴及餞宴,卽主人待客之禮,惟在本國之如何雖或設宴,當不用樂云云。彼人所答如許,下馬宴及餞宴,勢當設行,而第自上,方在諒闇中,今此兩宴,不可循例親臨磨鍊。故相考前例,則甲子十二月及乙丑十一月,戊辰十二月勅使時,俱以國恤,三年內減除宴禮,上下馬宴,皆以宰臣待行。今番亦以此例,下馬宴及餞宴,遣宰臣設行事,預爲言及停當之意。遠接使處,急速知委,亦以此意,分付各該司,使之備待,何如?傳曰,允。
正言李眞淳啓曰,臣於輔德李濟疏,槪有不容泯默者。臣之當初論啓,非以濟爲一不入侍,一不參鞫也。臣肅謝之初,與濟,同在南郊陪從之列,已見有强避欲遞之意矣。及其陳疏之後,或請來參鞫坐,或請同爲入侍,而諉以未承批,一不起來。至於召命之下,又爲無端違逋,而聞都監之坐,時或往參云。故臣疑其避事,果爲論啓。而其曰,猥陳不緊辭疏云者,非以諫臣陳疏爲猥也。鞫獄未收殺之前,在臺閣者,旣無難强之疾,難安之情,而陳疏辭免,殊涉煩猥故耳。到今不思自省,反詈譏嘲,不有餘力,臣實未曉也。濟之疏本,批下之後,始爲得見,附陳所懷,盡論討逆之事,此則誠爲可嘉。而臣只擧辭職一款,斥其不緊,以此自辨,不爲無說。而至於諸臺請對之際,召牌下降之時,無緣不赴之失,雖欲自解,恐不可得也。當初啓辭中,以都監之坐,時或進去爲言。而今其言,乃以啓辭中所無鎭日二字,費辭自辨者,無乃錯認而然歟?其赴都監一款,臣之所聞,初非泛然,而日昨有一知舊,爲濟分疏者來言,某於陳疏後,只一往都監云,有何所傷,而至入於論啓云云?以此推之,其往都監,他人亦有所聞,從可知矣。雖然,年老長僚,自謂一不進往,則在臣相敬之道,惟當信而不疑。又何必苦口索言,以爲必往之證乎?臣新入臺地,不量世情,草草一啓,不過相規之意,而反受其無限譏詆,莫非臣疲軟之致,其何可一刻仍冒於職次乎?請命遞斥臣職。答曰,勿辭。
趙景命啓曰,正言李眞淳再啓煩瀆,退待物論矣。傳曰,知道。
鞫廳啓曰,罪人金克復,旣已遲晩,依例結案取招後,照律處斷。吳瑞鍾所供,語不成說,顯有隱情。李世重多有違端,而更推之招,一無證明之端,與前招無異,情狀極爲巧詐,竝刑推得情。玄德明嚴刑之下,終不吐實,加刑,何如?傳曰,依啓。
又啓曰,罪人吳瑞鍾,旣已遲晩,令本府照律處斷。玄德明旣施二次嚴刑,而弘述已死之後,不必窮覈,待明日登對時,稟處。李世重旣施一次之刑,而瑞鍾遲晩之招,以爲所謂銀貨,親自手給云。世重則今無更問之端,斗京亦無可問之事,竝放送。柳慶裕則吳瑞鍾遲晩之招,以爲百兩銀子柳慶裕貸給云。以此發爲問目,慶裕處更推,何如?傳曰,依啓。
上在昌慶宮。停常參·經筵。
下直,靈巖郡守鄭來周,知世浦萬戶崔泰康。
趙景命啓曰,備邊司郞廳,以大臣意來言,今日賓廳坐起日次,請對相値,頉稟。傳曰,知道。
朴熙晉啓曰,鞫廳大臣以下來詣,請對矣。傳曰,引見。
趙景命啓曰,今日持公事召對,當爲入侍,而鞫廳大臣以下請對相値,頉稟。傳曰,知道。
金致龍啓曰,勅使到弘濟院時,領議政趙泰耉當爲進去,而身病方劇,左議政崔奎瑞在外,右議政崔錫恒進去之意,敢啓。傳曰,知道。
又以弘文館言啓曰,本館下番,連日姑降入直,事體未安。修撰尹游,副修撰李顯章,再昨違牌,旣有只推之命,竝更牌招,以爲推移入直之地,何如?傳曰,允。
金致龍啓曰,大提學李光佐,連日違牌,極爲未安。頒敎文不可不預爲製進,卽爲牌招,何如?傳曰,允。
以六月初一日朔祭受押單子,傳于金致龍曰,孝寧殿朔祭,當爲親行,受押單子,別爲書入。
朴熙晉啓曰,鞫廳大臣以下來詣請對矣。傳曰,引見。
又以戶曹言啓曰,惟正之供,事體甚重,其所上納,自有期限。況今春別爲草記,辛丑條田稅,趁三月念前,來納京倉,而如或過限,則守令論罪之意,啓下申飭矣。頃者載寧郡所報內,稱以賃船無路,願作銀錢上納,故嚴題退送,未過旬日,又呈報狀,已與商賈,相約換納云。正供防納,朝禁至嚴,且有新頒朝令,則應納之穀,趁不運納,及至五月,有此換納之請,事甚可駭。當該郡守罪狀,令攸司稟處,上項稅穀,則別定監色,急速載運上納之意,知委本道,何如?傳曰,允。
趙景命,以禁衛營言啓曰,來八月當一番前部前司屬慶尙左道五哨軍兵,來七月二十五日京中逢點,依例准二朔立番,十三番·十四番海西別驍衛,一體調送,逐朔立番之意,兩道監·兵使處,預爲知委,何如?傳曰,允。
朴熙晉,以禁衛營言啓曰,十二番後部右司屬慶尙左右道五哨軍兵,六百五十二名,十一番海西別驍衛五十六名,步軍標下一名,已爲點檢整齊。來六月初一日,與內外各處入直將官馬步軍兵,依例替代後,舊軍放送之意,敢啓。傳曰,知道。
又以刑曹言啓曰,因義禁府移文,鞫廳議啓內,金承錫供辭,極其虛誕,祭天禱佛,求得賊兵之說,似是失性之人,嚴刑數次後,還發配所,以懲其妖言惑衆之罪事,命下矣。金承錫,初以誣陷土主之罪,自慶尙監營杖一百,流三千里,定配於光陽縣,而今番放未放回啓時,旣已蒙放。以鞫廳議啓內辭意,作爲罪目,嚴刑二次後,定配於西北絶遠之地,敢啓。傳曰,知道。
金致龍啓曰,大提學李光佐,今日又爲違牌,事體極爲未安。敎文必須預爲製進,可無窘急之患,李光佐更爲牌招,何如?傳曰,允。
又啓曰,大提學李光佐,今日又爲再招不進,推考傳旨,纔已捧入,而敎文必須前期製進啓下,正書等事,可無窘急之患,明日待開門牌招,何如?傳曰,允。
又以迎接都監言啓曰,因禮曹草記,勅使留館時,王世弟別設茶禮事,允下矣。取考丁丑冊封時謄錄,則王世弟別設宴禮事,禮曹初依乙酉·乙未謄錄,草記定奪矣。大臣·備局堂上引見時,因戶曹判書李世白啓稟,領議政柳尙運以爲,乙酉年,則自上旣不得親臨,故世子代行,此非常行之禮,乙未年別宴,則封典勅使,必欲瞻望世子,而世子不得迎勅,故爲之矣。今番則世子當行迎勅禮於殿庭,此外似無參宴之事矣。上曰,依此定奪可也事,載錄於丁丑年迎接都監謄錄矣。禮曹初不知有此都監謄錄,只以本曹所在謄錄,草記定奪,而今番王世弟,一依丁丑冊封時例,旣已迎勅受冊,殿下又爲親臨館所,則與乙酉年代行宴禮,及乙未年世子不爲迎勅,故勅使欲爲瞻望之時,有異,似不必別設茶禮。依丁丑年定奪,王世弟親臨設茶事,勿爲磨鍊,亦爲知委於遠接使,何如?敢稟。傳曰,依爲之。
朴熙晉,以兵曹言啓曰,昨日初昏,金虎門守門將韓萬慶來告曰,門外有一悖漢,來薄門前,手扣足踢,高聲大呼曰,開門開門矣,身自門內,傳呼搖鈴亭軍士,卽爲結縳云。不勝驚駭,急取其戶牌而視之,則乃私奴孝才爲名者。慮其逃躱,仍令捉囚,而莫重闕門,從外作挐之狀,事係非常,令該曹各別究問,照法重處,何如?傳曰,允。
又以兵曹言啓曰,今此迎勅擧動,王世弟隨駕時,本曹兩驛騎馬四十匹內,除病傷馬,各差備應把之數,無路推移,依前例京畿驛馬,限三十三匹補把,以充不足之代事,本道監司處,分付,何如?傳曰,允。
又以義禁府言啓曰,今此迎勅擧動時,本府都事十員內,九員大駕各差備隨駕,一員本府入直,王世弟考喧左右都事,無推移之道。假都事二員,令該曹差出,以爲分差之地,何如?傳曰,允。
又以義禁府言啓曰,卽接月令醫員金是玖手本,則保放罪人崔會昌,病勢今已向差云,還囚之意,敢啓。傳曰,知道。
又以義禁府言啓曰,亂言犯上罪人金克復,旣已承服正刑。依律文籍沒家産一款,令各該司捧承傳擧行,何如?傳曰,允。
又以右邊捕盜廳言啓曰,本廳就服明火賊六名,上年九月十三日,自典獄署,越獄逃走,而四名則追捕,已爲正刑,一名則到抱川掩捕之際,自刎致斃,其中賊人金仁弼一名,未及捕捉矣,因金振聲之指示,發遣軍官韓興昌,執捉於木川地以來,故今乃移送刑曹,而指示人金振聲,初以明火賊,被捉本廳,不下一杖之前,諸處所犯,一一直告,前後作賊同黨及板穚酒幕玉果縣大同錢刦掠時賊黨,自願指示,幾盡捕捉,故不爲移送刑曹,姑觀前頭未捕餘黨指示捉得,更爲稟處之意論啓矣。厥後又因金振聲之指示,明火賊四名捉來,方在究覈中。今此金仁弼,又爲指捕,特爲貸死放釋,聞見指告其餘黨,使之窺捕,而捕捉軍官韓興昌,依例論賞事,令該曹稟處,何如?傳曰,允。
又以兵曹言啓曰,今此迎勅擧動時,本曹郞官,各有所掌,不可不備員,而佐郞未差之代,令該曹以在京無故人,卽爲口傳差出,以爲進參之地,何如?傳曰,允。
又以兵曹言啓曰,本曹所屬能麽兒廳,乃是內三廳及訓鍊院正以下堂上武臣許多人,每月六次講習陣法之所,則關係緊重,而本無廳舍,故每當考講之時,借坐於他廳,而若値該廳開坐之時,則未免廢坐輟講之患,揆以事體,極涉苟簡,不可無變通之擧,而今難創建廳舍。今此籍沒家舍中,金龍澤家,特爲許屬於本廳,以爲從便開講,無至間撤之地,何如?傳曰,允。
又以迎接都監言啓曰,卽接遠接使移文,則下馬宴餞宴時,宰臣代行事,令譯官言及勅使則以爲,前例旣令宰臣代行,則今此下馬宴儀注中,國王前皆以素饌書之,何也?吾則每事只依儀注爲之。又問宰臣代行時座次之規,而譯官以不能詳知爲答,勅使亦不快許宰臣之代行云。今此下送宴禮儀注,乃是甲子·乙丑·戊辰國恤三年內,迎勅後宴禮時儀注矣。初雖以親臨磨鍊,終以宰臣代行事,預爲停當於勅使,而今來勅使,未詳宰臣代行前例之如此,有所云云,故更以甲子·乙丑·戊辰三年謄錄,書送於遠接使處,使之開諭停當,宰臣代行宴禮儀注謄出,亦令譯官言及事,竝爲知委之意,敢啓。傳曰,知道。
壬寅五月二十五日辰時,上御進修堂,鞫廳大臣以下請對入侍時,玉堂同爲入侍。右議政崔錫恒,判義禁沈檀,同義禁金重器·金一鏡·柳重茂,大司諫李師尙,同副承旨朴熙晉,掌令李景說,獻納朴弼夢,持平金弘錫,副校理柳弼垣·李明誼,假注書尹彙貞·柳時模,記事官趙趾彬·申致雲。錫恒進伏曰,日候蒸熱,伏未審聖體,若何?上曰,無事。大妃殿氣候,何如?上曰,無事。中宮殿氣候,何如?上曰,無事。王世弟氣候,亦何如?上曰,無事。錫恒所啓,今此獄事,幾盡完了,欲一登對,仰請酌處,而領相有病,不得入對。此何等大獄,而小臣終始獨當,已極惶恐。至於酌處事,則必有首相,方可爲之,而病旣如此,不能入侍,一向淹延,亦甚未安,故敢此請對矣。又起伏曰,今此與諸臣請對,爲酌處事矣。金時泰,陸玄妖惡之說,聞於李宇恒,而傳於弘述云,及其面質時,弘述語塞,問於宇恒,則宇恒以果爲言及之意,明白納招。時泰今無可問之端,似當還發配所矣。出擧條上曰,依爲之。
又所啓,金濟謙,與李器之·金民澤,嗾捕將,欲殺虎龍云,而器之自服之招,有曰,民澤則果爲同參,而濟謙則本無與知之事云,其後正植·昌道輩,相繼承款,而濟謙之名,一無提及之事,似當邊遠移配矣。出擧條上曰,唯。
又所啓,尹慤·趙洽招內,金昌道,爲李器之所使,言於尹慤,出銀三百兩云,而以此昌道處,嚴刑窮問,則昌道終始發明,及其承款之招,乃曰,出銀之言,洪義人兄弟,以爲聞天紀之言,天紀又聞器之之言。天紀·器之·義人已死,哲人尙在,啓請拿問,至於嚴刑,終不自服。尹慤今無可問之端,而緊出於趙洽之招,似當絶島移配,故敢達。出擧條上曰,唯。
又所啓,沈搢·李瀗等,罪名雖重,出銀貸錢之事,累次嚴刑,終始發明,而與知情節,旣無摸捉之端,告者虎龍之招,亦以干涉於逆謀與否,渠亦不知云。其在罪疑惟輕之義,似當減死,絶島定配。出擧條上曰,依爲之。
又所啓,墨世,本以宮人,往宿於二英之家,固有可疑之端,而累次嚴刑,終不吐實。今若一向加刑,斃於杖下,則人雖輕微,似爲差過,似當減死,絶島定配。出擧條上曰,依爲之。
又所啓,一業,旣無必死之罪,宜有酌處之道,似當遠地定配。出擧條上曰,依爲之。
又所啓,石烈交代之內人,緊出於德修之招,以其數多之故,終未得査出,諸議皆以爲疑懼,宜更加究覈。且毒殺昭訓,卽東宮廚房內人李姓云。其時議啓中,所當卽請査出,而倉卒之際,未及仰請,極爲惶恐。廚房內人,想必無多,且考日子,則不難査出,更望自內明査,竝出付鞫廳,以爲推治之地,何如?出擧條上曰,唯。
又所啓,金一觀,始發反正之說,而問其誰爲推戴,則初曰,洪義人,又曰,李器之,末乃曰,李政丞。李政丞,卽指頤命也。此何等事,而三變其說,已極不似,問其參聞者,則曰,李弘邁之子,乙丑生,名則不記云云。旣曰同謀,而以名不知人爲對,虛罔如此。且稱反正日期,定於上年十一月初九日,因習陣時擧事,三日不及,事遂不成云,而鞫廳問曰,國家改紀,在於十二月初六日,則一觀復變其說,以爲十二月初九日,日月如是差錯,何可取信乎?外間不知如此,多以不爲窮覈爲非,此事不得不一達於君父之前矣。上無發落。
又所啓,上變人睦虎龍,當初雖入於凶謀之中,諸賊輩疑其告變,至有捕殺之意,則當初本心,槪可推知。今又上變,諸賊輩謀逆情節,畢露無餘,承款伏法者甚多,使宗社得以賴安,其功大矣。不可無褒賞之典,令該曹考例擧行,何如?出擧條上曰,唯。
又所啓,趙洽,設鞫被囚之後,始爲告變,事甚痛駭,而第洽之所告,與喜之·龍澤輩,條貫各異。龍澤謀逆,在於庚子春夏間,正植輩凶謀,在於上年秋冬間,而正植等四人,箇箇直招,皆已伏法。趙洽不無其功,而今若不分功罪,與諸賊一例勘律,則朝家處分,殊涉太過。減死定配,似爲允當,故敢此仰達。出擧條上曰,依爲之。
又所啓,柳慶裕,或以爲不可不嚴刑訊問,臣意不然。慶裕之名,初出於賊望之言,而他無現發之事,今無憑問之處,施刑窮問,誠爲過矣。然,旣出於凶賊之口,虛實未分之前,分揀放送,終涉太輕,易致物議,參酌定配,似爲得宜矣。出擧條上曰,依爲之。
又所啓,吳瑞鍾,旣已承款,所當依法處斷。大明律雖無不待時處斬之文,交通宮禁,圖換局面之罪,不可以不嚴。分付該府,不待時行刑,何如?出擧條上曰,依爲之。
沈檀曰,臣與大臣,終始參鞫,前後議讞,無不同參,而大臣旣已詳陳,臣無可達之事矣。
金一鏡曰,大臣所達,大體好矣。今番獄事時,凶賊輩所用銀貨,不翅狼藉,此豈私力之所能辦哉?原其出處,多是閫帥之所送,向時閫任,俱是債帥。閫帥之職,何等重任,混雜如此,所出銀貨,至用於謀逆?或致杖斃,或得輸情,情狀絶痛,此而緩治,實基亡國之禍。至於沈搢,則其姪尙吉,同參謀逆,凶謀密計,無不與知,而出銀亦至數百兩,南土所産簡幅扇子等物,送于尙吉處者,極爲明白。在搢之道,惟當據實直告,而乃敢終始隱諱,至於龍澤之新往連山也,三十兩錢文,覓送顧助之說,旣出於龍澤之招,而此一款,搢亦欲隱諱,情狀尤極奸惡。此賊若又貸死,則王章大隳矣。錫恒曰,沈搢,身爲閫帥,果有送銀之事,則死無所惜,而第所謂出銀,適以其姪尙吉,諉以求官而送之,則謀逆情節,他無與知,現發之處,雖以告者睦虎龍之招見之,沈搢爲尙吉所瞞,爲求平兵而送之云。其在鞫獄之道,告者之言,宜若可信。李瀗則所謂貸錢云者,非直給於世相,貸於天紀,而天紀傳給世相,逆謀同參之跡,別無摸捉之端,故以酌處之意,有所仰達矣。
一鏡曰,今番逆獄,內外締結,外賊易治,而內賊則難治。墨世,以二英之六寸,累日留宿於白望之家,而白望之所欲探知者,乃是國事,則渠何敢以禁中內人,與外間男子相見,而國事探知之問,何以及於渠耶?此已死罪,而又抵書於一業曰,此等說話,何敢發口乎?以此見之,其交通外人,宣洩內事之跡,有不可掩者,前後所供,多有違端,而出於他賊之招,然後始乃自服。且女人異於男子,初次施刑,只是十八度,其後加刑,或三度四度,合而計之,不過一次半矣。如此訊問,何以取服?內間肘腋之變,誠爲可虞。此等賊,得之甚難,而旣得之後,又不窮覈,徑先酌處,則奸兇之輩,何所懲畏乎?錫恒曰,臣旣請絶島定配,則非欲全釋也。
一鏡曰,金一觀,自是一虛罔人。自兒時,居在一洞,故出入於器之·天紀之家,而至其陰謀密計,渠不能參知,所聞者,只其外面事也。渠以爲反正之說,聞於昌道云,而曰主上有病,不能省事,國家將亡,反正之擧,不容但已。問其誰爲推戴,則口中自語曰,洪義人·李器之,末乃曰,以李政丞爲主云云。此何等事,不能分明說出,變幻虛罔?且稱反正日期,定於上年十一月初九日,因習陣時擧事,三日不及,而換局,故事遂不成云。鞫廳問曰,國家改紀,在於十二月初六日,則一觀曰,精神迷亂,錯認云云,復變其說,以爲十二月初九日。日月又如是差錯,似難取信,問其參聞者則曰,御營都提調軍官李弘邁之子,乙丑生人也,名則不能記得云。諸議以爲,同參逆謀,而豈有名不記之理乎?大抵今番獄事,無不明白的實,而若有一分虛疏之說,參錯其間,則將恐竝與其實事,而致有疑惑之端,故鞫廳大臣以下諸議如此,不爲錄載文案矣。外議喧傳,以爲反正之說,出於賊招,而不爲窮覈。及夫宇恒日中黑子之變,君上與頤命竝擧,問其吉凶安危,則一觀所謂反正之說,亦不甚虛罔也。此事不可不一番細達於君父之前,大臣旣有所達,故臣亦繼陳之矣。錫恒曰,此事非稟定之事,蓋欲自上知其如此,故有所仰達矣。
柳重茂所啓,白望,以陸玄事,前已囚禁於禁府矣。及虎龍告書之入,恐其逮及,自獄中踰東墻而走,爲李天碩爲名人所執捉,來告禁府,天碩旣有執捉之功,宜有賞典矣。下詢于大臣而處之,何如?錫恒曰,旣有捉得之事,則宜有論賞之道,加資似宜矣。出擧條上曰,依爲之。
一鏡所啓,凡逆産,自戶曹次知,例也,而今此捕廳所搜,則係是賊贜,非戶曹所知。戶曹之作草記,欲補用勅需者,非矣。捕廳部將軍卒輩,旣搜納賊贜,則宜有論賞之道,虎龍亦當有施賞之事,竝以此銀賞給,宜矣。下詢大臣處之,何如?錫恒曰,凡籍沒家産田宅,例送戶曹,而今此銀貨與寶劍,自捕廳搜得來納,此非戶曹句管之物。臣意則上變人處,當以此銀,從優賞給,捕廳軍官書員輩,使其大將,分輕重施賞,恐合事宜。所謂寶劍,或以爲如此凶器,不當留置云。臣意則此乃凶賊贜物,不可銷毁,似當置於戶曹,而戶曹雜物甚多,易於閪失。今若藏置於禁府文書樻,則似爲得宜矣。一鏡曰,所納寶劍,雖爲凶器,旣是賊贜,則不可不留置,藏之鞫廳文書樻中,似宜矣。沈檀曰,凶賊贜物,不可不藏留,而戶曹用財之處,年久之後,恐致遺失,藏之禁府,宜矣。出擧條上曰,依爲之。
朴弼夢所啓,臣等於罪人墨世·一業酌處事,有不勝慨然者。以墨世罪狀論之,睦虎龍招曰,白望以爲,給銀二英,納于宮人李氏,圖成行藥之事。二英招曰,白望欲見墨世,故送婢請來,要使相見,使春業等,往來傳札云云,而墨世於留宿傳札事及與白望相親,探通內間消息等事,亦已直招,則其與望賊,締結陰秘之跡,昭不可掩,而至於給銀行藥一款,終始抵賴之狀,萬萬絶痛。以一業罪狀論之,國恤時,入去闕內,以主上豈能保全於破殯前之說,肆然發說於內人等處,及其推問之際,以爲得聞於哭廳兩宮人,而託以不能記名云者,亦極窮凶。墨世·一業,以妖惡之類,或外結凶賊,干涉謀逆之事,或出入大內,傳說不道之語,而未及得情,遽爾酌處,則此不但大有乖於王法,此後妖惡宮屬輩,益無所懲畏,而將來之慮,有不可勝言。請罪人墨世·一業,仍囚嚴刑,期於得情。上曰,勿煩。
師尙曰,墨世·一業等罪狀,前後推案,旣經睿覽,自上亦應洞燭之矣。今此臺臣所論,亦極明白,如此之類,豈少容貸?請勿留難,亟賜允從。上曰,勿煩。
李景說所啓,臣等於沈搢·李瀗等酌處之命,竊不勝訝惑焉。今此三手根柢,專在於聚銀,而銀貨出處,多在於諸閫。搢則其姪尙吉結案之招,以全兵銀貨扇簡,因天紀入送宮人處云。德修結案之招,又曰,全兵銀子紙扇,自民澤家,推給世相處云。瀗則以宇恒之子,世濟其惡,驪州官穀所賣錢六百兩,先給世相之說,旣發於賊囚之招,且當民澤·器之輩,謀殺虎龍之時,渠受天紀指意,往告弘述,圖免其死之狀,天紀承款之招,亦不敢掩諱,則瀗之與諸賊輩,爛熳和應之跡,據此可知。惟此兩囚干犯,俱係緊重,其所自明,都無可證之端,只是頑忍不服而已,則實無毫分可恕之道,決不可徑先酌處於未取服之前。請令鞫廳,仍囚嚴刑,期於得情。上曰,依啓。
弼夢所啓,鞫廳罪人尹慤,出銀一款,尙不請刑者,蓋欲待哲人拿來後,觀其所供而處之。今則哲人,方在訊問中,而尹慤徑先酌處,大違獄體。請亟寢尹慤酌處之命,哲人輸情間,姑爲仍囚。上曰,依啓。
師尙所啓,請圍籬安置罪人健命,亟正邦刑。措辭見上上曰,勿煩。
景說曰,臣等無狀,不能爲國家沐浴討賊,如健命之逆節彰著者,而爭執累月,不得蒙允,此皆臣等之罪也。健命之罪,鞫獄出後,尤盡彰露。以此勘律,死有餘罪,而至於建儲之事,名正言順,據理直請,有何不可,而以廢帝奕之痿字,加之於聖躬,左右媵屬等語,暴揚君父所無之事,此兩罪,固已當死。況賊招所謂左相曰,好矣之說,尤極絶痛。逆節之狼藉如此,而尙可以貸死乎?請亟正邦刑。上曰,勿煩。
弼夢曰,連下勿煩之敎,更爲瀆擾,極知惶恐,旣有所懷,不敢不達矣。健命罪狀,旣盡於啓辭中,聖明業已洞燭,今不必贅陳,而聨箚一款,已是極罪,按律之請,猶云末減,半年爭執,終不允許,使王法不行,國綱漸弛,臣等已不勝其抑鬰,而其後罪惡之層加者,幾許條矣。臺啓之加律正刑,用是故也。使於異國,而以君父所無之事,肆然暴揚,此已當死,而至於宮城陳兵之計,健命實主之。其時非常之敎,旋卽反汗,彼凶賊輩,以計不成爲恨,乃欲圖得備忘,隔塞內外,使外人,莫敢誰何,而內行廢黜之事,此何等凶逆,而殿下其欲容貸乎?今再下勿煩之敎,實是千萬意外。殿下若不允從,國不爲國,宗社安危,未可知也。師尙曰,健命本罪之外,彼中所問答事,足以誅死矣。設令君父,實有是事,在渠之道,惟當隱諱而不言。今乃白地粧撰,厚誣君父,略無所忌憚,至於宮城扈衛,李森換差,只此二事,罪又不容誅矣。此啓靳允,誠是意外。一國輿情,往而益憤,不得請,則臣等不敢退矣。景說曰,外議皆以健命前罪,固已當死,而到今逆節盡露之後,國人皆曰可殺。輿憤如此,殿下其可抑遏乎?明誼曰,健命事,諸臣旣已悉陳矣。臣不敢爲疊複之語,而前冬按律之請,只擧聨箚。聨箚亦死有餘罪。其後彼國問答之事出,昌道·正植輩,廢黜之謀又出,罪惡層加,已至極盡地頭。夫好生惡殺,雖是人主之盛德,而至於亂逆之賊,豈有一分顧惜之理?國人皆曰可殺,殿下雖欲貸死,其於輿情之憤鬰,何哉?奏文中所擧痿字,非特廢帝奕事而已,漢昌邑王之廢,亦有此言。爲人臣子,以如此之言,加之於君父,至今共戴天日,臣等豈不痛心?臺臣所論健命事,有三大罪焉。始箚請節目,一也,痿疾媵屬等語,播之彼中,二也,宮城扈衛事,三也。昌集之所遲疑,而健命行之無難,以此而觀,其罪浮於昌集矣。況此李森換差事,亦出於弘述之直招。人臣負此大逆不道三大罪,而不伏法者,有之乎?有此一罪,尙可以死,況三罪之竝萃於一人乎?兩司爭執,今幾月矣。殿下雖以寬仁之度,不忍加法,此非殿下殺之,實國人殺之也,不特國人殺之,祖宗三尺之法所不可撓矣。請亟允兩司之啓。上曰,勿煩。
弼夢曰,如健命輩,罪惡貫盈,逆節狼藉,三司俱發,更迭力請,而殿下終不賜允兪者,豈以其曾在大臣之列,而不欲致法乎?此有可證者。昔在仁廟朝,仁弘,亦拿鞫正刑。彼仁弘,獨非大臣乎?明誼曰,犯於逆謀,則不特仁弘伏誅,自點·器遠·積,亦正法矣。以祖宗仁厚之德,而旣不容貸於此等賊,則健命獨可容貸乎?且此輩身蒙恩遇,致位三事,不思圖報,反謀逆亂,此其罪尤甚於他賊,豈可以曾在大臣,而有所顧惜乎?弘錫曰,以前史觀之,宋之立國,最稱仁厚。靖康之末,刑法益弛,而如蔡京·童貫,非有簒弑之罪,亦且正法。今此健命大逆,獨安得容息於覆載之間乎?所謂大臣之不可加罪者,如簠簋不飾,帷薄不修,罪在可疑者而言之也。至於逆節之彰著如此者,豈可以曾在大臣,而不加誅乎?儒臣所達仁弘·自點·器遠·積事,足可懲之矣。弼夢曰,今此逆獄,治之數月,取服正法者衆矣。有謀主焉,有使令焉,大槪言之,四凶爲魁首,彼輩皆枝葉矣。枝葉正法,而魁首則獨逭,刑法之顚倒如此,臣實慨然。臣之待罪臺地,爲日最久,以此事爭之者,比諸臣亦較多矣。頤命·昌集,雖曰失刑,亦已致誅。頤·集死後,健命以何故而獨生乎?殿下若終靳允,亦宜譬曉群下曰,某之罪當死,故死,某之罪不當死,故不死。今不明示其意,一向以勿煩下敎,臣等誠不勝抑鬰,不審上意所在也。一鏡曰,健命逆律旣著之後,臣亦有所仰達矣。以今番鞫獄見之,宮城陳兵,圖下備忘等事,畢露於賊招,罪有浮於昌集。其在獄體,宜卽鞫問,以其在三事之列,聖上特許寬假,而臺臣方以正刑論執,故有所遲待矣。到今爭執累月,尙靳兪音,巨魁不誅,枝葉獨死,天下豈有如許國法乎?請亟允三司之請。明誼曰,三司爭執,太學諸生,累疏陳籲,擧國公共之論,此可見矣。此所謂國人皆曰可殺。輿情如此,其可强拂乎?請加三思,亟賜允從。上曰,勿煩。
師尙所啓,請圍籬安置罪人泰采,按律處斷。措辭見上上曰,勿煩。
弼夢曰,二凶勘律,一切以勿煩下敎,誠不審聖意所在也。泰采醞釀禍心,陰圖凶計,而形迹特未著見。以外面見之,似若與三凶有間,故分等差別之論,所以發也。及夫趙洽之招出,而情狀悉露,逆節昭著。當其宮城陳兵之時,以李森有勇力難制,必以其所親信腹心,換差中軍,欲行其廢黜之凶計。雖賴宗社默祐,得有今日,而其經營排布,則極爲凶慘。當其時泰采,謂事在必成,前後謀劃,無不共參,論其負犯,與三凶,無甚異同。按律之請,可謂末減,而爭執至今,尙不允從,臣等誠不勝慨然矣。弘錫曰,三司力爭,太學齊籲,一國公共之論,於此可見。此眞所謂國人皆曰可殺。國人旣曰可殺,雖係尋常之罪,亦難貸死,況罪犯惡逆者乎?明誼曰,兩凶罪惡一體矣。宮城陳兵之計,狼藉於諸賊之招,而皆曰,四大臣合謀定計,換差中軍。此其罪惡,豈有輕重,而頤·集旣死之後,彼泰采輩,獨可逭誅乎?請亟允臺啓。弘錫曰,泰采罪狀,初若有間於三凶,而正植·昌道之招出,而謀逆情節,畢露無餘矣。三司合辭,前後力爭,而誠意淺薄,不見信於君父。按獄大臣,今方入侍,殿下試爲下詢大臣,亦豈敢曰,此兩兇無可死之罪乎?一鏡曰,四兇罷庭籲之時,送梁益標於弘述處,以就章換差事,分付弘述,此一事已難容誅矣。景說曰,旣名爲逆,而巨魁逭誅,枝葉獨死,天下豈有如此國法?弘錫曰,行法必自貴近始。雖尋常罪犯,用法之道,不宜低昻如此。況大逆不道,如兩賊者乎?景說曰,鞫獄出後,健·采輩罪惡層加者,幾許事矣,而王法尙不加乎?弘錫曰,若不信臣等之言,有按獄大臣在焉,請下詢處之。上無發落。
明誼曰,殲厥巨魁,脅從罔治。治逆之道,固當如此,而今則不然,卒徒置死,巨魁則逭刑,顚倒如此,亂賊何所懲畏?弼夢曰,泰采情狀,尤有絶痛者。此已備載於啓辭中,今不必煩縷,而以泰采本事觀之,與三兇,似若有間,以其賦性陰譎,故內懷觀望,外掩形迹,及至前冬,非常之敎再下。其時景象,何可盡達?君父遜位,宗社將亡。擧國臣民,苟有願戴之心者,莫不奔走號泣,瀝血哀籲。當此之時,兇賊輩,利其如此,乘機猖獗,潛謀不軌。泰采以爲,事已垂成,無有他虞,遂與三兇,通貫謀劃,同一肌肉,凡干逆節,無不共參,至於宮城陳兵之事,而其計尤益凶慘矣。若論泰采情狀,豈不萬萬絶痛乎?熙晉曰,三司之臣,齊聲力爭,殿下終不昭示開釋,下情極爲抑鬰,請分明發落。弼夢曰,惶恐敢有所達矣。如臣萬不肖似,入臺地者,今四遭矣。愚意竊以爲雖極不似,旣處臺地,惟期知無不言,匡補得失,只緣見識鹵莽,言議無取,雖不足以少塞言責,而顧此一段忠悃,耿耿在心,或不忝殿下耳目之寄矣。今此討逆,何等大事,竭誠力爭,前後幾度,而如水投石,天聽愈邈,此由臣誠意淺薄,不能有所感回也。如此而其敢曰,在耳目之列乎?臣誠慙愧欲死矣。弘錫曰,再三瀆擾,誠極惶恐,而臣等之言,若不槪於聖心,請下詢大臣。熙晉曰,三司所達,不啻縷縷,請開釋分明。上曰,勿煩。
弼夢所啓,請寢罪人德修父遠配之命,依律擧行。措辭見上上曰,勿煩。
又所啓,請寢頤命·昌集收孥籍産還收之命,依律擧行。措辭見上上曰,勿煩。
師尙曰,此則關係重大,兪音尙靳,群情之抑鬰,何可盡達?當初兩賊之不能正刑,而王法已大乖矣。今此孥籍之典,自是應行之事,而又爲還收,則王法何時可伸乎?景說曰,兩司俱發此啓矣。頤·集兩賊,若得正刑,孥籍之典,自在應行,而殿下處分數易,末終只許賜死。旣名爲逆,而罪止賜死,又不得收孥籍産,則亂賊何所懲畏乎?熙晉曰,逆節不翅狼藉,王法至嚴,公議難遏,其在治逆之道,收孥籍産,斷不可已也。一鏡曰,此兩賊正刑之請,凡三遭蒙允,而三遭收還矣。然於其時,逆節之彰著,猶不至如此矣。昌道·正植輩出,而宮城陳兵,圖下備忘等事,狼藉於渠輩結案招中。若使前日大臣,知其罪惡如此,亦豈敢以參酌之意,有所仰達乎?當初失刑,輿憤莫洩,到今孥籍之典,亦不擧行,則亂賊何所懲畏?大抵今番逆獄,頤·集爲巨魁,其餘皆卒徒矣。有司之臣,方欲據例陳請,以討逆,告宗廟頒赦矣,豈有巨魁逭誅,而可以謂之討逆乎?師尙曰,前日大臣,若見罪惡如此,必不敢以參酌仰請矣。旣不正刑,又不收孥,是無法之國也。且賜死收孥,亦有已行之例,閔黯之事,是也。黯之罪,不至於此,而尙施孥籍之典。如頤·集兩賊,又何所顧惜,而靳許至此乎?誠不知聖意所在也。一鏡曰,此是擧國上下公共之論,誠不可强拂也。弼夢曰,古聖王設法之意,固在於好生,而至於逆賊,重勘其律,蓋謂不如此,亂賊無所懲畏故也。今此推戴之賊,何等凶逆,而旣不正刑,又不收孥?臣等爭之累月,終不回天,此不特王法之壞了,爲殿下過擧大矣。雖書諸史冊,國有凶逆,潛謀推戴,而旣不正法,又不收孥,尙可謂其國有法乎?師尙曰,臣下不匡其刑墨,殿下有此過擧,而在臺閣者,不能救正,將安用如此臺閣乎?是無復有國之貌樣矣。臣等所以苦口力爭者,只爲其刑政一紊,國不爲國,夫豈有一毫他意於其間哉?一鏡曰,如宇恒之罪,只在於亂言犯上,而亦施以孥籍之典矣。今於頤·集大逆,而獨不擧應行之事,則國家刑政,不亦大壞乎?明誼曰,兩賊之罪,雖斬作萬段,尙不足以快人心。旣不正刑,又不收孥,人心之憤鬰,庸有極乎?逆賊孥籍,自是節目間事,殿下於此兩賊,有何顧惜,獨靳此節目間事乎?殿下雖以寬大之德,務用輕典,在昔明王哲辟,亦豈樂爲此收孥之刑哉?誠以王法之嚴,不可以廢也。今若於此兩賊,不施孥籍,則臣恐亂臣賊子,接迹於後日也。一鏡曰,收孥之法,雖不知微義所在,而孥戮之辭,載於聖傳,則其意或以逆賊種類,不欲留之也。明誼曰,臣於前日,旣有所達矣。盤庚曰,劓殄滅之,無俾易種,于玆新邑。盤庚之時,非有大虞,不過慮其草竊奸宄,而尙欲盡除其種。今此逆賊種子,其可留之乎?此不但在法當然,爲後日慮患之道,亦不可不審也。旣名爲逆,而何獨於節目間事,而靳許至此乎?弘錫曰,臣等辭竭言窮,更有何達?旣名爲逆,而孥籍應行之典,亦且靳許,人情豈不憤鬰乎?古者所以重勘逆律,非直爲人主一身,蓋所以重宗廟社稷也。今此兩賊,非殿下私罪,殿下其可庇之乎?古人曰,獨不念宗社之重。殿下雖欲曲加寬貸,其奈忘宗廟之重,何哉?非平日所以望於殿下者也。熙晉曰,靜攝之中,有此瀆擾,誠爲惶恐矣。今日登對,三司各一員,當爲入侍,而今則三司行公者盡入,蓋欲合辭力請,冀回天聽。今若一切靳許,而後日又復如此,則王法終無可伸之日矣。臣雖異於三司,此事關係至重,不敢不達矣。明誼曰,臣請以先王朝事證之。逆堅旣誅,而其父積,以顧命大臣,亦許賜死。今此三手凶謀,何等惡逆?考諸前史,未之有見。逆堅之獄,視此,豈不輕歇,而雖在顧命大臣,旣以緣坐賜死,則顧此幺麽賊子,何所顧惜,而使王法不行乎?一鏡曰,枏,以王室近親,謀逆被誅。其時莊烈王后御世,枏於王后,爲親孫,而先大王,猶施孥籍之典,誠以王章,不可以私撓也。今殿下,豈可以兩賊,曾在三事之列,而獨不擧應行之典乎?小臣若有一分疑難者,豈敢達於殿下之前乎?竊願下念焉。師尙曰,臣等苦心力爭,豈有他意?誠以刑法一壞,國不爲國,縷縷爭執,蓋不得已。聖上亦可以鑑燭下情矣。請勿持難,亟賜允從。不得請,則不敢退矣。上曰,勿煩。
師尙所啓,國子堂上李宜顯·黃龜河等,罔非凶逆之心腹血黨,曾與賊述,表裏和應,祖述其餘論,敷演其餘意,上而逼辱聖躬,下而惑亂群心。其蔑倫悖義,無嚴不敬之罪,可勝誅哉?蓋宜顯之父世白,當聖上在東儲之日,陰懷不利之計,凡所以侵逼動搖者,不止一二。今日臣僚,孰不痛惋於此耶?宜顯,世濟其惡,目無殿下,乃敢協同妖賊,奬許凶言,憑藉捲堂,誣辱君父,略無顧憚之心。龜河則不學無識,仰人唇舌,猥陳草記,兼附己意,以爲迫脅君上,收還成命之計,論其心術,俱極痛惋。請李宜顯極邊遠竄,黃龜河遠竄。上曰,勿煩。
弼夢所啓,請鞫廳徑斃罪人弘述,命攸司亟擧收孥籍産之典,以快神人之憤。措辭見上上曰,勿煩。
弼夢曰,此啓,亦一例下勿煩之敎,誠不勝慨然矣。今此爭執,關係至重,弘述逆節,狼藉於諸賊之招。今番謀逆人中,弘述爲頤·集之次,而在諸賊,則爲魁首矣。只緣凶獰,抵賴終不承款,輿情莫不憤惋。顧此收孥籍産,有何一分可惜者乎?白望頑忍不服,而亦施孥籍之典。以罪犯輕重言之,白望,特其使令,而在白望,則用孥籍之典,在弘述,則獨不用孥籍乎?如此無疑之事,亦不允從,國法將安用之乎?師尙曰,今此所爭,莫不關係重大,意謂次第見從,臣等言語拙澁,不能感回天聽,已極惶悶,而至於弘述事,無少疑悔,今竝下勿煩之敎,若使刑法一撓,其害將至於何境?弘述,以大將,爲四凶腹心,將相合謀,謀逆情節,如此狼藉,幸賴宗社默祐,罪人斯得,雖其頑忍不服,至於徑斃,而此而不施孥籍之典,將至於國不爲國,其流之弊,可勝言哉?弘錫曰,如弘述之逆,而不施孥籍之典者,豈以其逆節,有可疑者乎?旣無可疑,則孥籍之典,自是應行之事。以前牒觀之,逆節如此狼藉,而不施孥籍者,有之乎?雖其抵賴不服,不得正刑,若施收孥之典,王法可以少伸,輿憤可以少洩矣。師尙曰,臣等誠意淺薄,半日爭執,一向靳許,羞愧欲死矣。中外之人,以出於朝紙者見之,必大悶失望矣。弘錫曰,三司齊請,一切靳許,後世之議,姑舍勿論,朝紙一播,人心之悶鬰,何可言乎?明誼曰,弘述雖頑忍徑斃,中軍換差,出於其手。只此一事,謀逆的實,請亟從兩司之請。上曰,勿煩。
弼夢所啓,鞫廳罪人洪哲人,緊入於睦虎龍上變中,有曰,諸賊會議之時,洪義人·哲人,亦來同參,而有梅花點之說,虎龍招,又曰,喜之·器之·麟重·龍澤·義人·哲人六人,以銀給於白望,納于池尙宮烈伊處,使之和藥行兇云云,則其所干犯,極其狼藉,而哲人,又因尹慤銀事,鞫廳旣已請拿,故窮覈間,姑爲停啓矣。今聞鞫廳,以臺啓未蒙允,本罪則不爲究問云。請以本罪,一體嚴刑得情。上曰,勿煩。弼夢曰,大臣旣以尹慤酌處事,仰達矣。臺啓以哲人輸情間,尹慤姑爲仍囚之意,有所爭執,旣已蒙允。今於哲人事,若不開可,前後逕庭,自下莫適所從矣。錫恒曰,哲人,本罪重,銀事輕。若置本罪,而只問銀事,則輕重倒置矣。自上必明示下敎,可以擧行矣。一鏡曰,哲人本罪則重,銀事則輕矣。請姑爲仍囚,以本罪,發爲問目,而添入尹慤銀事,問之似宜。臺啓所以爭執者,以此也。上曰,依啓。
弼夢所啓,正言李眞淳,以臣於輔德李濟疏,槪有不容泯默者。臣之當初論啓,非以濟,爲一不入侍,一不參鞫也。臣肅謝之初,與濟,同在南郊陪從之列,已見有强避欲遞之意矣。及其陳疏之後,或請來參鞫坐,或請同爲入侍,而以未承批,一不起來,至於召命之下,又爲無端違逋,而聞都監之坐,時或往參云,故臣疑其避事,果爲論啓,而其曰,猥陳不緊辭疏云者,非以諫臣陳疏爲猥也,鞫獄未收殺之前,在臺閣者,旣無難强之疾,難安之情,而陳疏辭免,殊涉煩猥故耳。到今不思自省,反罵譏嘲,不遺餘力,臣實未曉也。濟之疏本,批下之後,始爲得見,則附陳所懷,蓋論討逆之事。此則殊爲可嘉,而只擧辭職一段,斥其不緊。以此自辨,不爲無說,而至於諸臺請對之際,召牌下降之時,無緣不赴之失,雖欲自解,恐不可得也。當初啓辭中,以都監之坐,時或進去爲言,而今其言,乃以啓辭中所無鎭日二字,費辭自辨者,無乃錯認而然歟?其赴都監一款,臣之所聞,初非泛然,而日昨有一知舊,爲濟分疏者來言,某於陳疏後,只一往都監云,有何所傷,而至入於論啓云云。以此推之,其往都監事,他人亦有所聞,從可知矣。雖然,年老長僚,自謂一不進往,則在臣相敬之道,惟當信而不疑,又何必苦口索言,以爲必往之證乎?臣新入臺地,不量世情,草草一啓,不過相規之意,而反受其無限譏詆,莫非臣疲軟之致,其何敢一刻仍冒於臺次乎?引嫌而退。一時相規,非有深意,疏辨之言,不必爲嫌。請正言李眞淳出仕。上曰,依啓。
景說所啓,請亟寢頤命·昌集收孥籍産還收之命,依律擧行。措辭見上上曰,勿煩。
又所啓,請亟寢德修父緣坐減等之命,依律擧行。措辭見上上曰,勿煩。
又所啓,器之,請依喜賊例,亟擧收孥籍産之典。措辭見上上曰,勿煩。
又所啓,請前參議趙尙絅遠竄。上曰,依啓。
又所啓,臣等以金雲澤事,有所論列,而啓辭措語,只據鞫廳文案而已。追聞物議,則雲澤之監賑關西,有日月差誤之端,須待趙洽更推後稟處。上曰,依啓。
錫恒所啓,玄德明,以臺啓,更囚嚴刑二次矣。當更爲請刑,而德明處所問,只是陸玄撲殺事,而弘述今已徑斃,則更無憑問之處。似當還發配所,敢達。出榻前定奪上曰,依爲之。
錫恒所啓,鞫廳當自明日,更爲開坐,而明日小臣,以勅使相見事,出往弘濟院,再明日乃迎勅擧動,二十八日又館所擧動。此三日不得開坐之意,敢達。出榻前定奪
沈檀所啓,聖上嗣服之後,朝家連値多事,凡於恤民之政,有所未遑矣。今此逆家籍沒之財,不可一毫他用,而家舍則轉相借入,無補國用。臣意則一竝斥賣,以其價,充補切迫民役,以示聖上隱恤之至意,恐或得宜。下詢大臣處之,何如?錫恒曰,沈檀所達之言,誠是矣。籍沒財産,其數不多,不可遍及於八路。近來畿甸,連歲荐飢,民窮到骨,以此爲飢民救濟之資,則似好,而告者睦虎龍處,除出田宅財産,優加賞格,恐不可已矣。檀曰,畿內之民,如士夫仰役之奴,力役最煩。卽今畿內,飢荒尤甚,以此使之充補民役,宜矣。出擧條上曰,依爲之。
熙晉所啓,治逆今旣垂畢,告宗廟·陳賀·頒赦等事,當爲次第行之。令該曹考例擧行,何如?上曰,依爲之。熙晉曰,此以榻前下敎出之乎?上曰,唯。諸臣以次退出。
上在昌慶宮。停常參·經筵。
下直,平南萬戶李炫。
朴熙晉啓曰,大司憲鄭齊斗,執義梁廷虎,持平趙翼命在外,掌令愼惟益·李景說,持平金弘錫呈辭。今日以監察茶時之意,敢啓。傳曰,知道。
又啓曰,獻納朴弼夢再啓煩瀆,退待物論矣。傳曰,知道。
以備忘記,傳于朴熙晉曰,今下弓矢,平南萬戶李炫處給送。
金致龍,以侍講院言啓曰,明日迎勅擧動時,宮官不可不備員,輔德李濟陳疏未承批,不敢循例請牌,何以爲之?敢啓。傳曰,牌招。
朴熙晉,以兵曹言啓曰,今此迎勅擧動時,本曹堂上三員侍衛,一員守宮,參判臣尹就商,兼帶將任,進去陣所,侍衛及守宮,無以備員。依近例假參知差出,蹔時守宮,何如?傳曰,允。
以輔德李濟牌不進罷職傳旨,傳于朴熙晉曰,推考傳旨捧入。
吏曹口傳政事,以姜樸爲兵曹佐郞。
朴熙晉,以御營廳言啓曰,本廳屬海西十一番別馬隊五十六名,標下軍一名,已爲逢點整齊矣。來六月初一日,與東營入直十番別馬隊替代後,舊軍放送之意,敢啓。傳曰,知道。
朴熙晉,以祔廟都監郞廳,以都提調意啓曰,永昭殿徽號玉寶篆文書寫官西平君橈,旣已書寫,謹將二本封進,以備睿覽,裁擇之意,敢啓。傳曰,知道。正本,好矣。
又以冊禮都監郞廳,以都提調意啓曰,中宮殿敎命篆文,西平君橈,旣已書寫,草本封入,以備睿覽之意,敢啓。傳曰,知道。
金致龍,以迎接都監言啓曰,卽接遠接使移文則以爲,下馬宴,宰臣代行事,差備譯官等來言,勅使先以此事發言。卽今國哀大祥迫近,與三年內常時,尤爲有異,宴禮等事,吾亦念之,但迎送之禮,卽是待客之道,其爲與不爲,非吾所當言者。然明日弘濟院,大臣出來,當更議便好之道云云矣。國恤三年內宴禮儀注中,雖以親臨樣磨鍊,終以宰臣代行,前例明白,則勅使之如是爲言,蓋未詳前例之如此,譯官輩亦不能善爲開諭之致矣。昨日別錄前例,措辭移文於遠接使處,使之據例爭執,而今日大臣出去弘濟院後,亦爲隨便停當之意,敢啓。傳曰,知道。
朴熙晉,以備邊司言啓曰,訓鍊大將尹就商,還授命召,陳疏承批之後,以情勢難安,尙未行公,其在事體,已涉太過,矧今迎勅擧動,只隔一宵,謂有難安之端,將兵之臣,固不當一向引入。當此郊外動駕之日,無意出仕,揆以分義,安敢乃爾?不可無警責之道,尹就商從重推考,卽爲牌招察任,何如?傳曰,允。
又以迎接都監言啓曰,明日勅使入京,軍令必須趁早馳通之意,知委于遠接使處矣,卽見遠接使回移,則初吹寅時,二吹卯初,三吹卯正云矣,敢啓。傳曰,知道。
傳于朴熙晉曰,石烈交代內人,自內査出,則無之。東宮廚房內人李氏査出,則李姓數多,無査覈之路矣。
朴熙晉,以迎接都監言啓曰,卽接遠接使移文,則皇帝問候時,東西相向事,一從儀注爲之之意受諾,禮樂則自慕華館,至闕庭拜禮時,竝陳而不作事停當,入京後館中供饋牛隻,勿爲宰殺事,勅使言于差備等譯官云矣。依此擧行之意,敢啓。傳曰,知道。
正言鄭壽期啓曰,請亟寢罪人德修父遠配之命,依律擧行。答曰,不允。
又啓曰,請亟寢頤命·昌集收孥籍産還收之命。答曰,不允。
又啓曰,請鞫廳徑斃罪人弘述,亟擧收孥籍産之典。以上措辭見上答曰,不允。
又啓曰,國子堂上李宜顯·黃龜河等,罔非凶逆之心腹血黨,曾與賊述,表裏和應,祖述其餘論,敷演其餘意,上以逼辱聖躬,下以惑亂群心。其蔑倫悖義,無嚴不敬之罪,可勝誅哉?蓋宜顯之父世白,當聖上在東儲之日,陰懷不利之計,凡所以侵逼動搖者,不止一二,今日臣僚,孰不痛惋於此耶?宜顯,世濟其惡,目無殿下,乃敢協同妖賊,奬詡凶言,憑藉捲堂,誣辱君父,略無顧憚之心。龜河則不學無識,仰人唇舌,猥陳草記,兼附己意,以爲迫脅君父,收還成命之計,論其心術,俱極痛惋。請李宜顯極邊遠竄,黃龜河遠竄。答曰,不允。
又啓曰,臣於罪人墨世·一業酌處事,有不勝慨然者。以墨世罪狀論之,睦虎龍招曰,白望以爲,給銀二英,納于宮人李氏,圖成行藥之事。二英招曰,白望,欲見墨世,故送婢請來,要使相見,而使春業等,往來傳札云云,而墨世於留宿傳札事,及與白望相親,探通內間消息等事,亦已直招,則其與望賊,締結陰秘之迹,昭不可掩,而至於給銀行藥一款,終始抵賴之狀,萬萬絶痛。以一業罪狀論之,國恤時,入去闕內,以主上豈能保全於破殯前之說,肆然發說於內人等處。及其推問之際,以爲得聞於哭廳兩宮人,而托以不能記名云者,亦極窮凶。墨世·一業,以妖惡之類,或外結凶賊,干涉謀逆之事,或出入大內,傳說不道之語,而未及得情,遽爾酌處,則此不但大有乖於王法,此後妖惡宮屬輩,益無所懲畏,而將來之慮,有不可勝言。請罪人墨世·一業,仍囚嚴刑,期於得情。答曰,不允。
又啓曰,人臣之罪,在不道,自服就刑者,其不可復官也,明矣。師命之平生罪惡,指不勝屈,而若其夤緣戚里,締結宦寺,潛通私逕,圖得兵權等事,渠之承款本罪之外,只此一款,已是人臣之極罪,王法之罔貸。雖在甲戌改紀幽枉必伸之日,先大王筵敎至嚴,處分不撓,而終因其巧飾上言,私黨之艱辛奏讞,遽至於復官,人心之駭憤,久而愈激。今其子壻弟姪,竝伏於惡逆之誅,如使師命生,緣坐之律,在法必施。況其經營排布,陰凶妖惡之節,實襲於師命之餘套,則當此天討斯行,朝綱振肅之時,不可一刻置而不論,請師命所復官爵,亟命削奪。答曰,不允。
又啓曰,李翔之附托權門,盜竊儒名,而干證淫獄之狀,狼藉於其時道臣之推案。三十年來,丹書宛然,罪名莫抹,而祗緣門族之强大,鄕怪先倡,朝壬和起,復官不足,至於致祭,士林之憤惋,愈往愈深。請李翔所復官秩,亟命還奪。答曰,不允。
又啓曰,夫淸議者,激昻一世之頹綱,震落群壬之肝膽,則其不可不扶植而崇奬也,明矣。粵在壬戌,故副提學臣趙持謙,故執義臣韓泰東,倡先士類,獨持名論,論斥金益勳,使不得恣行凶臆。蓋益勳,雖於璽·瑛之獄,自謂其功,而及其後也,令旗誘致,兒房密啓等事,情迹詭祕,則趙·韓兩臣所以嫉惡其陰譎,排擊不舍者也。然其益勳之用心,初出於饕利貪功而已。其譸張手段,滋漫浸淫,便作傳護之法,一傳爲春澤,再傳爲龍澤·民澤輩,而其凶逆悖亂極矣。殆所謂其父殺人,其子必且行刦者也。兩臣之先知獨見,防微杜漸於未然之前,而作爲四十年士論之基鉢者,益著。當此討凶逆,肅朝綱之日,兩臣徙薪之見,獨不可忘。請趙持謙·韓泰東之受誣於金鎭商者,特降明旨,以示昭雪之意,趙持謙之撤享於爼豆者,亟令禮官,還配舊享之院。答曰,不允。
又啓曰,己巳群奸之斁倫減紀,罔有紀極,而睦來善之敢以不恭不敬等語,使揚於異國,其無國母悖臣義之罪,可勝誅哉?當時減死,已是寬典,三十年罪籍,邦憲莫嚴。況今聖明嗣服,倫紀大明,則凡諸罪關先后之類,隄防之嚴,比諸先朝,尤極自別。其時之大臣之言,不過以惟輕之典,傅之生議而已,議政爵秩,加之於斯人,初非大臣所當許也。今者金吾之臣,遽因其孫上言,游辭奏讞,敢請復官。此防一壞,彝常將斁,國人之駭憤,爲如何哉?請亟寢睦來善復官之命,金吾堂上,從重推考。答曰,依啓。
獻納朴弼夢啓曰,納言之職,地望自別。揣臣才分,豈有堪承之望,而當此國有事變之日,陳疏控免,義所不敢,嚴召之下,違傲是懼,不得不黽勉出肅。追後聞之,有一名官,以臣見擬於納言,謂違政格,非議之言,至發於公廳稠坐之中,公議所在,據此可見。臣之不早聞知,徑先出脚,不勝萬萬慚悚。旣知有物論,而仍因蹲冒,斷無是理,請命遞斥臣職。答曰,勿辭。
禮曹參判兼同義禁柳重茂疏曰,伏以,頃於禁府之坐,有睦天任原情回啓之事,首堂出草,遍示臣等,而其所援據大臣,皆臣平日素所敬信者也。或曰,非有意於誣陷,或曰,今若以不恭不敬斷罪,則罪人不至無辭,或曰,以此斷案,則恐非罪疑惟輕之意。臣只據諸大臣獻議之說,果不能爭執,聨署以啓矣。卽伏見諫臣啓辭,乃以游辭奏讞,彝常將壞等語,大加咎責,而聖心開可,至施問備之罰,臣尤惶悚,無地自容。且臣於明日動駕時,以寶劍差備,當爲進參,而罪名不輕,彈墨未乾,臣何敢不畏臺議,晏然冒進,以傷士夫之廉隅乎?伏乞聖明,亟遞臣兼帶金吾之任,寶劍差備,亦令趁速變通,俾無臨時窘急之患,千萬大願。本月二十六日,入啓。答曰,省疏具悉。卿其勿辭,從速察職。
臨昌君焜疏曰,伏以,臣之八袠偏母,昨今年來,屢經重病,眞元大脫,凜凜有朝夕之憂。五六日前,又患重感,仍益暴虛,飮啖專廢,嘔泄無算,精神旣迷,脈息俱微,諸般症情,萬分危劇,人子情理,實無一刻離捨之勢。當此郊外動駕之日,旣無以趨造陪扈之列,且於勅使接見茶禮之時,廚院職事,又將曠闕,分義惶悚,無地自容。玆不得不疾聲仰籲於悶覆之下,伏乞聖明,亟命鐫臣兼帶職名,仍治臣虧分闕禮之罪,使職事無曠,具僚有警,不勝幸甚。本月二十六日,入啓。答曰,省疏具悉。卿其勿辭,救護母病。
司諫金啓煥疏曰,伏以臣,老父年今八十,疾病侵尋,氣息綿綴,常時亦凜凜度日,而自七八日前,重患泄痢,登溷無算,二晝夜辛苦,多試藥物,僅得少間,猶以餘證爲憂。諫職新除,適在於此際,繼有嚴召,不得不出肅恩命,仍赴鞫坐,而離違焦慮之狀,有倍於在傍時。昨懇僚臺,交替歸省,則病情雖未顯愈,亦無所加,冀幸其漸次向蘇矣,自夜來,猝然寒戰,移時少定,而頭痛大作,嘔氣兼發,飮啖全然廢却,精神不能收拾凜八耋老人,累日暴泄之餘,又添此別證,憂遑煎迫,罔知攸措。以此情理,斷無蹔時離側之勢。今日鞫廳請對,未能隨諸臺之後,獲陪耿光,兼陳沐浴之義,孤負職責,罪無所逃。況伏念迎勅擧動,只隔兩宵,而亦末由趨參於陪從之列,若不劃卽變通,則必將臨時窘速。玆敢冒陳於孝理之下,伏乞天地父母,俯諒臣情悃,亟遞臣職名,得以專意救護,俾無公私狼狽之患,千萬幸甚。答曰,省疏具悉。爾其勿辭,救護父病。
上在昌慶宮。停常參·經筵。
黃爾章啓曰,內乘來言,捲簾,取稟。傳曰,捲三面。
又啓曰,內乘來言,輦輿雨具,取稟。傳曰,爲之。
金始煥啓曰,今日,持公事召對入侍日次,而擧動相値,頉稟。傳曰,知道。
趙景命啓曰,宣傳官來言,蛟龍旗雨具,取稟。傳曰,爲之。
傳曰,百官雨具。
金致龍,以迎接都監言啓曰,今日迎勅擧動,三嚴時刻已過,先射隊亦已到郊迎所,而傳語一不來傳,以致事多顚倒,極爲寒心。當該傳語次知兵曹郞廳,從重推考,結束色·書吏,令攸司囚禁科罪,何如?傳曰,允。
大駕幸慕華館,入幕次後,政院·玉堂·藥房問安。答曰,知道。
大殿,王世弟板位問安。答曰,知道。
王世弟入幕次後,政院·玉堂問安。答曰,知道。
大駕仁政門內入幕次後,政院·玉堂·藥房問安。答曰,知道。
大殿,王世弟板位問安。答曰,知道。
王世弟仁政門外入幕次後,政院·玉堂問安。答曰,知道。
大殿·世弟宮還宮後,政院·玉堂·藥房問安。答曰,知道。
大殿,朝廷二品以上·六曹口傳問安。答曰,知道。
傳于金致龍曰,明日館所擧動事,分付。
傳于金致龍曰,陳奏兼奏請使以下,竝書啓。
金致龍啓曰,明日館所擧動時,守宮,假承旨尹趾慶,假注書李龜禎仍爲察任,何如?傳曰,允。
朴熙晉啓曰,小臣館所問安進去下直。傳曰,知道。
又啓曰,罪人沈搢·李瀗·尹慤·墨世·一業等酌處之命,臺啓方張,不得捧傳旨之意,敢啓。傳曰,知道。
又啓曰,臣馳往館所問安,則勅使答以爲,纔送中使,又遣近侍,恩問絡續,不勝感激云矣。敢啓。傳曰,知道。
金致龍啓曰,明日館所擧動事,命下矣。陳賀頒敎,趁早先行後,仍爲動駕磨鍊之意,敢啓。傳曰,知道。
以義禁府假都事李賢,以罪人李尙建拿來日子遲延事狀啓,傳于黃爾章曰,勿待罪事,下諭。
金致龍啓曰,明日館所擧動時,接見說話,依例書入,而或不無未盡之語,令廟堂增刪,以備睿覽,何如?傳曰,允。
又以尊崇都監郞廳,以都提調意啓曰,王大妃殿尊號玉寶篆文書寫官天安郡守趙文命,旣已書寫,謹將二本封進,以備睿覽,裁擇之意,敢啓。傳曰,知道。正本用之。
又以禮曹言啓曰,今五月二十八日館所擧動時,出宮吉時,令日官推擇,則同日卯時·午時·申時爲吉云,而明日陳賀相値,以何時擧行乎?敢稟。傳曰,以午時擧行。
又以禮曹言啓曰,明日館所擧動時,王世弟闕門外祗迎祗送之禮,依例磨鍊乎?敢稟。傳曰,依爲之。
又以迎接都監言啓曰,卽者勅使來入館所矣。敢啓。傳曰,知道。
又以迎接都監言啓曰,卽者使差備譯官,不緊差備放送之意,言于勅使,則使之放送云矣。敢啓。傳曰,知道。
又以迎接都監言啓曰,勅使到館所後,使差備譯官,請行見官禮,則以勅使言來傳曰,昨日弘濟院,旣行見官禮,今日停止云矣。敢啓。傳曰,知道。
又以迎接都監言啓曰,勅使旣入館所,各色郞廳,依例輪回直宿之意,敢啓。傳曰,知道。
又以迎接都監言啓曰,勅使詣闕時茶啖,依例備待矣。使之待候於館所,故到館所後,卽爲入給,而館所茶啖,亦爲排入之意,敢啓。傳曰,知道。
又以迎接都監言啓曰,明日館所親臨之意,使首譯傳言于勅使,則別無所答云矣。敢啓。傳曰,知道。
又以禮曹言啓曰,祔廟時,大王神輦詣宗廟後,仁敬王后·仁顯王后神輦,當爲陪奉宗廟,而仁敬王后神輦,自永昭殿,由興化門,出宮卽時,仁顯王后神輦隨後出宮,以爲一時陪奉之地,而節目以此磨鍊之意,敢啓。傳曰,知道。
又以迎接都監言啓曰,因禮曹草記,接見時茶禮,不可不預備以待,令該司照例磨鍊擧行何如事,允下矣。明日館所親臨時茶禮,依定奪設行之意,敢啓。傳曰,知道。
黃爾章,以兵曹言啓曰,今此館所擧動時,本曹兩驛騎馬四十匹內,除病傷馬,各差備無路推移,依前例京畿驛馬,限二十七匹補把,以充不足之代事,本道監司處,分付,何如?傳曰,允。
上在昌慶宮。停常參·經筵。
金致龍啓曰,行副護軍李汝迪,館所進去下直之意,敢啓。傳曰,知道。
朴熙晉啓曰,吏曹郞廳來言,百官加下批政事,何以爲之?取稟。傳曰,當日爲之。
又啓曰,內乘來言,捲簾,取稟。傳曰,捲三面。
黃爾章啓曰,正言李眞淳再啓煩瀆,退待物論矣。傳曰,知道。
大殿·世弟宮,政院·玉堂問安。答曰,知道。
藥房提調臣韓配夏,副提調臣金始煥啓曰,日氣陰濕,伏未審夜來,聖體若何,大妃殿氣候,亦復何如?昨日迎勅,動駕郊外,行禮殿庭,節次稍久,不瑕有傷損之患乎?王世弟勞動之餘,氣候亦何如?臣等不勝憂慮,敢來問安。答曰,知道。慈殿氣候安寧。予則無事,而世弟亦爲平穩矣。
金致龍啓曰,宰臣李汝迪,進詣館所問安,則勅使答以爲,夜間好宿矣。送高官早問,感激感激云矣。敢啓。傳曰,知道。
傳于朴熙晉曰,頒赦百官加爲之。
朴熙晉啓曰,頒赦百官加爲之事,命下矣。大提學李光佐,卽爲牌招,赦句添入之意,敢啓。傳曰,知道。
又啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下竝宥。
金致龍,以吏曹言啓曰,在前頒赦時,則例有別歲抄之事。今則何以爲之?敢稟。傳曰,依爲之。
金始煥,以吏曹言啓曰,別歲抄依爲之事,命下矣。準期不敍,災傷罷黜居中·居下,竝爲書入乎?敢稟。傳曰,竝書入。
趙景命,以備邊司言啓曰,因政院啓辭,今日館所擧動時,接見說話,依例書入,而或不無未盡之語,令廟堂增刪,以備睿覽事,命下矣。政院所撰措語,別無大段刪改處,而疏謬二字,似爲未安,改以疏漏,其下享禮一款,似當添入。若以上曰,僉大人奉承皇旨,辱臨弊邦,而適値喪制,一番享禮,終未得設行,其在主人之道,心甚缺然,請行茶禮,少伸此情之意添入,則似爲完備,以此書入,以備睿覽之意,敢啓。傳曰,知道。
趙景命,以兵曹言啓曰,館所擧動時,本曹堂上二員大駕侍衛,一員王世弟祗送祗迎時陪衛,一員當爲守宮,而參判臣尹就商,以兼帶將任,進去陣所,侍衛及守宮,無以推移。昨日啓下假參知李聖漢,仍爲差下,蹔時守宮,何如?傳曰,允。
金致龍,以迎接都監言啓曰,卽者差備譯官來言,上勅率家丁一人,上山亭眺望,小頃仍卽下來云矣。敢啓。傳曰,知道。
大駕幸館所,入幕次後,政院·玉堂·藥房問安。答曰,知道。
王世弟遣宮官問安。答曰,知道。
大駕勅使接見後,政院·玉堂·藥房問安。答曰,知道。
金致龍啓曰,右議政崔錫恒,來詣請對矣。傳曰,引見。
大駕還宮後,政院·玉堂·藥房問安。答曰,知道。
藥房口傳啓曰,當此暑月陰濕之時,大妃殿累日行素,氣候益致綿綴,不可無扶元之劑,加減生脈散,依前劑入。自上行素,亦已多日,臣等添在保護之地,益不勝憂慮之至。此時宜進健脾補元之劑,白雪餻亦爲劑入之意,敢啓。傳曰,知道。
吏批啓曰,新除授茂朱府使金宗衍呈狀內,素抱奇疾,添得水土之病,入夏以來,有加無減,言語鈍澁,精神昏憒。除命之下,宜卽肅謝,而諸症如右所陳,雖施醫藥,難責速效,當此極熱,決無行役之望。若欲待差赴任,則曠官許久,公私狼狽,從速入啓處置云。所患如此,則有難强令赴任,茂朱府使金宗衍,依例罷黜,何如?傳曰,允。
有政。吏批,判書李肇陳疏未承批,參判金一鏡陳疏未承批,參議李眞儒進,同副承旨朴熙晉進。兵批,判書李光佐病,參判尹就商病,參議朴彙登進,參知柳鳳徵病,同副承旨朴熙晉進。吏批啓曰,判書李肇參判金一鏡,陳疏未承批,小臣獨政未安,何以爲之?敢稟。傳曰,只出緊任。又啓曰,玉堂闕員,今當差出,而擬望之人乏少,相避竝擬,何如?傳曰,允。又啓曰,京畿監司,今當差出,而擬望之人乏少,承旨竝擬,何如?傳曰,允。以朴弼夢·呂善長爲校理,權益淳爲副修撰,李正臣爲京畿監司,柳重茂爲謝恩副使,趙正禮爲仁川府使,申爲咸鏡都事,愼後三爲禮曹佐郞。伴送使趙泰億,今超資憲,陞品差遣事承傳。江華留守沈壽賢,仍任事承傳。林原君杓,今加崇德,花陵君洮,今加中義,內官李重蔓,今加正憲,辛錫祚今加資憲,尹起莘今加嘉義,金壽億今加嘉善。已上百官親授事傳敎,百官加下批。兵批,百官加下批,尹㝚單付副司直,李正臣單付副護單。
傳于趙景命曰,諸事預備。
南就明,以戶曹言啓曰,京各司回差有無頉,例於朔末修啓矣。今朝則客使相値,本曹及各司官吏,等待館所,故不得回差之意,敢啓。傳曰,知道。
朴熙晉,以冊禮都監郞廳,以都提調意啓曰,永徽殿金寶篆文書寫官吏曹參議李眞儒,旣已書寫,謹將二本封進,以備睿覽,裁擇之意,敢啓。傳曰,知道。正本用之。
金致龍,以迎接都監言啓曰,卽者首譯來言,副勅明日出往三田渡,初一日當回程云。三田渡碑閣及道路修治之意,京畿監司處,已爲分付,而更爲申飭,回程時,例有請留之擧,自都監爲先請留之意,敢啓。傳曰,知道。
朴熙晉,以迎接都監言啓曰,勅使明日三田渡出往時,初吹卯初,二吹卯正,三吹辰時,書示軍令矣。敢啓。傳曰,知道。
又以迎接都監言啓曰,明日副勅出往三田渡時,除飯捧,只以酒肴往待,率人數則大通官一員,次通官二員,家丁三名,茶通事二名,堂上譯官一員,堂下譯官一員,捲帳譯官二員,淸學譯官二員,前排軍牢二雙,吹打手三雙,羅將三雙帶去云,故依前例舖陳,則自都監搬運,堂上以下員役,則自持飯往來事,竝爲分付于京畿監司及各該司之意,敢啓。傳曰,知道。
又以迎接都監言啓曰,明日副勅出往三田渡時,臣台佐,都廳尹大英,軍色郞廳姜世胤,雜物色郞廳李德鄰,米麵色郞廳李命稷,依前例以戎服隨往之意,敢啓。傳曰,知道。
又以迎接都監言啓曰,自前勅使三田渡往來後,都監郞廳,例以上命,問安於勅使後,馳告政院矣。今亦依此擧行之意,敢啓。傳曰,知道。
又以迎接都監言啓曰,勅使入京第三日,大臣茶禮,依例設行事,前已定奪矣。明日卽入京第三日,而副勅三田渡出往相値,再明日退行之意,敢啓。傳曰,知道。
又以迎接都監言啓曰,再明日大臣茶禮設行之意,使首譯依例送言,則答謂,雖以規例,請行茶禮,其意多感。無異行茶,且日熱如此,不必設行云矣。敢啓。傳曰,知道。
又以迎接都監言啓曰,卽者臣等往館所,使首譯送言請留,則兩勅答謂,戶曹判書·館伴,俱以尊官,有此請留,其在款接之道,不可不聽,當勉留一日,初二日發程云矣。敢啓。傳曰,知道。
正言李眞淳啓曰,國子堂上論罪之擧,今已半年,未蒙允兪。物議皆以爲不必一向論執,當初發論之人,亦以停啓爲可,故臣果停之,其後長席,謂臣擅停,至於引避。臣於此,固已難安,而卽聞日昨入侍時,長席以李宜顯·黃龜河事,更爲發啓。雖其措辭,比諸前啓,略有增損,而苟求其本,卽是一事。當初旣有擅停之斥,到今至發已停之啓,則臣之見非,愈益明著。在臣廉隅,決難一刻仍冒於臺次,而適當動駕迎勅之時,陪從賀禮未過之前,不敢自列,今始來避,所失尤大。請命遞斥臣職。答曰,勿辭。
敎中外大小臣僚·耆老·軍民·閑良人等書,王若曰,托元良於介弟,慶溢宗祊,降顯冊於小邦,恩浹區宇。一人有喜,萬姓同休。念我靑宮,夙彰玄德。聰明孝友天至,豈但寡躬之深知?儉約謙恭日聞,實亦國人之咸頌。且有溫文典學之美,而兼特達成務之才。玆因主器之虛,永託繼體之重。向也嗣續漸晩,幾軫寧考之深憂,今焉宗祀有歸,寔賴列祖之陰隲。民心所係,名號雖定於本朝,封典有常,陳請敢緩於上國?儼然皇華之遄降,煥乎溫綍之昭垂,冊賚俱頒,一一皆恩造,奬勉兼厚,萬萬出尋常。縟禮初成,盈廷動色而相賀,休光彌著,率土延頸而交欣。日輪爲之增輝,邦命從而永固,寧靳霈澤?用侈洪私。自本月二十八日昧爽以前,除謀反大逆,子孫謀殺歐罵祖父母·父母,妻妾謀殺夫,奴婢謀殺主,謀故殺人魘魅蠱毒,關係國家綱常,贜汚强竊盜外,雜犯死罪以下,徒流付處,安置充軍,已至配所未至配所,已發覺未發覺,已決正未決正,咸宥除之,敢以宥旨前事相告者,以其罪罪之。在官者各加一資,資窮者代加。於戲,謹授精一之傳,期萬世之重洽,爰發渙汗之號,與兆民而更新。故玆敎示,想宜知悉。資憲大夫兵曹判書兼知經筵事弘文館大提學藝文館大提學知春秋館成均館事世弟左副賓客,臣李光佐製進。
康熙六十一年壬寅五月二十八日巳時,上親臨館所,勞問勅使時,將還宮,出御幕次後,右議政崔錫恒請對入侍。入侍,右議政崔錫恒,右承旨金致龍,事變假注書柳時模,記事官宋寅明·申致雲。右議政崔錫恒所啓,勅使回還時,遠接使例爲伴送使,而李肇,以吏曹判書爲遠接使,曠務至於兩朔,其間臨政,多有窒礙之端。今若又差伴送使之任,則往還將至一朔,銓長之任,固不當一任曠廢。雖以朝家任使之道言之,千餘里炎程往返之人,又爲差送,則勞苦太偏。似當以無故人,差定伴送使之任矣。上曰,依爲之。又所啓,當品中或以耆老,或帶緊任,無故之人絶少,勢將陞品差送,而從二品中京畿監司趙泰億,人望踐歷,無出其右,趙泰億陞品差送,何如?上曰,依爲之。又所啓,江都,乃保障重地,而十數年來,瓜滿之人,絶無而僅有,已乖久任責成之意。前留守沈壽賢,到任之後,留心經紀,頗有修擧之望矣,意外差謝恩副使,諸議皆以爲可惜。新差之人,亦豈不及於他人也?仍任之言,已發於重臣之疏,終不可强令赴任。前留守沈壽賢,使之仍任,分付該曹,勿復遷動,以爲責成之地,何如?上曰,依爲之。又所啓,京畿監司及謝恩副使,令該曹今日政差出,何如?上曰,依爲之。諸臣退伏將出之際,右相復進曰,今此所稟定之事,皆以榻前定奪,出於擧條事,敢達。上曰,唯。諸臣以次而退。
伴送使,以京畿監司趙泰億,陞品差遣,京畿監司,今日政差出事,及江華留守沈壽賢仍任,謝恩副使亦於今日政,更爲差出事,榻前下敎。
上在昌慶宮。停常參·經筵。
趙景命啓曰,司憲府大司憲鄭齊斗,持平趙翼命在外,執義梁廷虎,掌令愼惟益·李景說,持平金弘錫呈辭,今日以監察茶時之意,敢啓。傳曰,知道。
又啓曰,備邊司郞廳來言,今日,賓廳坐起日次,而朔祭齋戒相値,不得來會云矣。敢啓,傳曰,知道。
金始煥啓曰,今日,持公事入侍日次,而朔祭齋戒相値,頉稟。傳曰,知道
又啓曰,吏曹郞廳來言,臺諫有闕,政事,何以爲之?取稟。傳曰,當日爲之。
金致龍啓曰,小臣請留事,館所進去下直。傳曰,知道。
黃爾章啓曰,臣承命馳往館所問安,則上副勅答以爲,內侍·近侍,相繼而至,恩問絡續,不勝感激云矣,敢啓。傳曰,知道。
金致龍,以弘文館言啓曰,本館下番修撰臣尹游,以實錄廳郞廳,晝仕出去,而每每草記,殊涉煩瀆,今後則除草記往來之意,敢啓。傳曰,知道。
朴熙晉啓曰,正言李眞淳,避嫌退待經宿,而諫院無行公之員,尙未處置。除陳疏未承批外,呈告人員,竝卽牌招,以爲推移處置之地,何如?傳曰,允。
又啓曰,在前頒赦後,時推有蕩滌之例矣。卽今未承授推考傳旨二百五十一張,自本院依例爻周之意,敢啓。傳曰,知道。
金始煥啓曰,京畿監司趙泰億,陞拜伴送使,新除授監司李正臣,趁卽交龜,然後可無窘急之患。監司李正臣,卽爲牌招,以爲到界之地,伴送使趙泰億,時無職名,令該曹口傳付軍職,何如?傳曰,允。
兵曹口傳政事。以趙泰億,單付副護軍。
朴熙晉啓曰,卽者禁府都事,以大臣意來言,今日當開鞫坐,而本府堂上,以臺議,俱爲引嫌,不爲行公,姑不得開坐云矣,敢啓。傳曰,知道。
金致龍,以迎接都監言啓曰,宴享色郞廳趙正禮外任代,司僕僉正金道浹差下,使之察任,何如?傳曰,允。
又以迎接都監言啓曰,卽者差備譯官來言,上勅率家丁二名,上山亭觀望,仍爲沐浴云,故敢啓。傳曰,知道。
又以迎接都監言啓曰,卽者譯官來言,副勅今日三田渡之行,旗一雙,昨日因雨下,不欲持去矣,今則快晴,當依例排立以行云,故旗手二名定給之意,敢啓。傳曰,知道
又以迎接都監言啓曰,卽者副勅,館所離發,出往三田渡矣,敢啓。傳曰,知道。
又以迎接都監言啓曰,卽者副勅,自三田渡來入館所矣,敢啓。傳曰,知道。
金致龍啓曰,都監郞廳來言,副勅自三田渡回還後,以上命問候,則答以爲,日不甚熱,好爲往來,而旋卽問之,不勝感激云矣,敢啓。傳曰,知道。
又以迎接都監言啓曰,今日,乃是空日,別茶啖依例入給之意,敢啓。傳曰,知道。
又以迎接都監言啓曰,曾前勅使回還時,路程記書示後,都監先爲請留,不得請,則承旨因上命請留,大臣繼又請留,中使又爲請留矣。今番則都監請留,卽爲聽許,以初二日,定其行期,而尙無路程記書出之事,使譯輩探其氣色,則亦無初二日必行之狀云,承旨請留,不可不依前爲之矣,敢啓。傳曰,知道。
金致龍啓曰,臣承命馳往館所請留,則勅使以爲,國王盡情禮接待,豈不欲加留數日,而皇帝七月,自熱河,轉入遠地,必欲趁其前還歸,不敢久留。昨因館伴·戶判之請留,姑留一日矣,今又遣近侍挽留,當更留一日云矣,敢啓。傳曰,知道。
金致龍,以侍講院言啓曰,明日孝寧殿朔祭,王世弟亞獻時,宮官不可不備員,輔德李濟,諉以陳疏未承批,尙不出肅,兼輔德·兼弼善·文學,俱未差,無以備員。輔德李濟,卽爲牌招,未差之代,令政院稟旨差出,仍卽牌招察任,何如?傳曰,允。
金始煥啓曰,因侍講院草記,宮官有闕之代,稟旨差出事,允下矣。今日旣有開政之命,不爲稟旨請牌之意,敢啓。傳曰,知道。
以輔德李濟牌不進罷職傳旨,傳于朴熙晉曰,推考傳旨捧入。
金始煥,以吏曹言啓曰,年例歲抄,當於今日,依例書入,而別歲抄昨已書入。在前如此之時,多有年例歲抄,因傳敎不爲書入之例,今則何以爲之?敢稟。傳曰,書入。
又以吏曹言啓曰,因本曹草記,年例歲抄書入事,命下,而別歲抄文書啓下之後,方可以修正文書,成命之下,姑不得擧行之意,敢啓。傳曰,事勢如此,勿爲書入。
吏批啓曰,卽接繕工監牒呈,則監役李絢,身病甚重,不得察任,改差,何如?傳曰,允。
吏批啓曰,英陵參奉吳大濬呈狀內,素患痰火之證,中暑添劇,萬無供職之望,斯速入啓處置云。依例改差,何如?傳曰,允。
有政。吏批,判書李肇,陳疏未承批,參判金一鏡,陳疏未承批,參議李眞儒進,都承旨金始煥進。兵批,判書李光佐病,參判尹就商病,參議朴彙登進,參知柳鳳徽病,左副承旨趙景命進。吏批啓曰,判書李肇,參判金一鏡,陳疏未承批,小臣獨政未安,何以爲之?敢稟。傳曰,只出緊任。以柳弼垣爲獻納,鄭楷爲文學,朱炯离爲監察,申轂爲茂朱府使,尹㝚單付實錄兼春秋。兵批,無政事。兵批,承旨啓曰,時無送西,無政事之意,敢啓。傳曰,知道。
金致龍,以迎接都監言啓曰,差備譯官來言,兩勅率家丁三人,上山亭觀覽後,轉上北樓,迸去別監及差備譯官,對坐覽無名貼冊云矣,敢啓。傳曰,知道。
又以實錄廳郞廳,以摠裁官意啓曰,三房郞廳鄭壽期有頉代,以前校理尹㝚差下,而本房郞廳皆有故,將未免闕直。令政院趁卽牌招,以爲入直之地,何如?傳曰,允。
朴熙晉啓曰,都摠府郞廳來言,闕內各處,入直軍兵等,夜巡檢云矣,敢啓。傳曰,知道。
司諫金啓煥啓曰,臣之老父,病勢沈篤,斷無離側供仕之望。言責重地,一任虛帶,中心惶隕,已不可言,而今於正言李眞淳之引避也,尤有所不敢仍廁於臺端者。蓋國子堂上論罪之啓,爭執許久,終未蒙允,諸議皆以爲,不必一向相持,當初發論之人,亦以爲可停,而臣意亦然,故頃於春坊入直之時,適逢眞淳,有所酬酢,仍勸其停啓矣。臣之入臺之後,長席更發此啓,觀其措語,雖比前差殊,而若其罪狀,則非別件事也。臣初旣勸停,而旋又隨參,則不但臣心之歉媿,必有物議之嗤點,雖欲因仍蹲據,有不可得者,宜卽詣臺自列,而急於看護父病,未遑他事,至使僚臺之避,先臣而發。今以處置,召牌降臨,不得不隨詣,而此啓中停,旣緣臣言,則苟論其罪,臣實爲首,今方自處之不暇,則其何敢容議於可否立落之際乎?一日苟冒,益增罪戾,請命遞斥臣職。答曰,勿辭。
正言鄭壽期啓曰,臣於前疏,有金鎭商書答中,不正二字收還之請矣,今始聞之,則伊時書答,無此二字云。此雖出於年久錯記之致,而臣之昏謬不察之失,著矣。不可晏然於臺次,請命遞斥臣職。答曰,勿辭。
朴熙晉啓曰,司諫金啓煥,正言鄭壽朝,再啓煩瀆,退待物論矣。傳曰,知道。
上在昌慶宮。停常參·經筵。
大殿入齋室後,政院·玉堂單子問安。答曰,罔極。
孝寧殿親行朔祭後,大殿·大妃殿·中宮殿·世弟宮,政院·玉堂單子問安。答曰,罔極。
大殿·大妃殿·中宮殿,朝廷二品以上·六曹單子問安。答曰,罔極。
朴熙晉啓曰,宰臣東昌君炡,館所問安進去,下直。傳曰,知道。
金致龍啓曰,宰臣東昌君炡,進詣館所問安,則勅使答以爲,夜間安過,而遣宰臣問安,不勝感激之至云矣。敢啓。傳曰,知道。
朴熙晉啓曰,諫院多官,引避退待,處置歸於憲府,而憲府亦無行公之員,尙不處置,殊甚未安。除在外及陳疏未承批人員外,呈告人員,竝卽牌招,以爲處置之地,何如?傳曰,允。
又以禮曹言啓曰,今此西下伴送使及各務差使員,國祥日當望哭,易服於所到官客舍,而勅使旣入客舍,則衆官不可聚哭於客舍,就他公廨,望哭脫服之意,伴送使處知委以送,何如?傳曰,允。
又以禮曹言啓曰,卽接康陵參奉所報,則王后陵上,亥子兩方間,屛風石隅,缺起中坼,流來舊頉處,今初一日,上段長一尺五寸,廣一尺一寸,塗灰竝爲剝落,落在裳石上,下段長五寸,廣一尺四寸,缺起欲落未落云。陵上石物有頉處,至於如此,事極驚駭。依例政府以下進去奉審後,稟處,何如?傳曰,允。
金致龍,以迎接都監言啓曰,今日乃是空日,別茶啖依例排入之意,敢啓。傳曰,知道。
又以迎接都監言啓曰,勅使所求鳥銃試放次,善放砲手招入云,故分付入送之意,敢啓。傳曰,知道。
朴熙晉,以迎接都監言啓曰,卽者差備譯官來言,上副勅上山亭,鳥銃試放,且使其家丁,擇執禮單馬云矣。敢啓。傳曰,知道。
又以迎接都監言啓曰,勅使禮單馬四匹,無弊擇執之意,敢啓。傳曰,知道。
又以迎接都監言啓曰,今此勅使,昨日近侍請留得請,行期在於初三日矣。在前都監及近侍請留之後,繼有大臣請留之事,而卽今領議政病患甚重,右議政當來詣館所請留,而聞以康陵有頉處奉審,明日政府當出去云。大臣請留,今日爲之似當,敢啓。傳曰,知道。
又以迎接都監言啓曰,卽者大臣來詣館所,招首譯,傳言勉留之意,則答云行意甚忙,而至遣大臣勉留,當退行於初四日,而初五日則是月忌,不可復退行期,須勿更爲勸留云,大臣仍爲退出矣。敢啓。傳曰,知道。
又以迎接都監郞廳,以右議政意啓曰,臣承命來詣館所,以勉留之意,使首譯傳言于勅使,則勅使以爲,行意甚忙,而國王又遣大臣,懇留至此,當留一日,初四日當爲發行。初五日是月忌,決難更退日子,幸勿又爲勸留云,臣則仍爲退去之意,敢啓。傳曰,知道。
又以迎接都監言啓曰,卽者差備譯官來言,副勅率家丁二名,上山亭沐浴云矣。敢啓。傳曰,知道。
掌令李景說啓曰,正言李眞淳,以國子堂上論罪之啓,今已半年,未蒙允兪,物議皆以爲不必一向論執,當初發論之人,亦以停啓爲可,故臣果停之,其後長席,謂臣擅停,至於引避,臣於此,固已難安,而卽聞日昨入侍時,長席以李宜顯·黃龜河事,更爲發啓。雖其措辭,比諸前啓,略有增損,而苟求其本,卽是一事。當初旣有擅停之斥,到今至發已停之啓,則臣之見非,愈益明著。在臣廉隅,決難一刻仍冒於臺次,而適當動駕迎勅之時,陪從賀禮未過之前,不敢自列,今始來避,所失尤大。司諫金啓煥,以臣之老父,病勢沈篤,斷無離側供仕之望。言責重地,一任虛帶,中心惶懼,已不可言,而今於正言李眞淳之引避也,尤有不敢仍廁於臺端者。蓋國子堂上論罪之啓,爭執許久,終未蒙允,諸議皆以爲,不必一向相持,當初發論之人,亦以爲可停,而臣意亦然,故頃於春坊入直之時,適逢眞淳,有所酬酢,仍勸其停啓矣。臣之入臺之後,長席更發此啓,觀其措語,雖比前差殊,而若其罪狀,則非別件事也。臣初旣勸停,而旋又隨參,則不但臣心之歉媿,必有物議之嗤點,雖欲因仍蹲據,有不可得者。宜卽詣臺自列,而急於看護父病,未遑他事,至使僚臺之避,先臣而發。今以處置,召牌降臨,不得不隨詣,而此啓中停,旣緣臣言,則苟論其罪,臣實爲首。今方自處之不暇,其敢容議於是非立落之際乎?一日苟冒,益增罪戾。正言鄭壽期,以臣於前疏,有金鎭商書答中,不正二字收還之請矣,今始聞之,伊時書答,無此二字云。此雖出於年久錯記之致,而臣之昏謬不察之失,著矣。不可晏然於臺次,引避而退。旣停還發,在我何損?私語酬酢,尤無可嫌,年久錯記,元非大段。不可以此,輕遞言官。請正言李眞淳,司諫金啓煥,正言鄭壽期,竝命出仕。答曰,依啓。
六月初一日,孝寧殿朔奠親行時入侍,行都承旨金始煥,左承旨南就明,右承旨金致龍,左副承旨趙景命,右副承旨黃爾章,同副承旨朴熙晉,注書尹光益,假注書尹彙貞·柳時模,記事官趙趾彬·宋寅明·申致雲。三更四點,上以視事服,乘玉轎,由賓陽門,歷明政殿殿內,入幕次。四更一點,上御衰服,自幕次出。禮曹判書李台佐,以贊禮導上,上進詣板位,西向立。執禮讀笏記,引儀繼唱俯伏·哭·止哭·四拜如儀。贊禮復導上詣盥洗位,盥訖,升自東階,詣尊所,復進詣靈座前,上香行初獻禮。兵曹佐郞崔守慶,以大祝,趨入御坐左讀祝,讀訖,上俯伏·興·降復位。通禮請出就小次,上入小次。王世弟行亞獻禮。右議政崔錫恒,行三獻禮。三獻訖,上自小次出,復位哭四拜,竝如常儀。通禮告禮畢,上出就外幕次。諸臣遂退出。
上在昌慶宮。停常參·經筵。
南就明啓曰,小臣館所問安進去,下直。傳曰,知道。
黃爾章啓曰,大司憲鄭齊斗,持平趙翼命在外,執義梁廷虎,掌令李景說呈辭,掌令愼惟益,持平金弘錫,疏批未下,呈辭。今日以監察茶時之意,敢啓。傳曰,知道。
金致龍啓曰,今日,持公事入侍日次,而祥祭迫近,限祥祭日頉稟。傳曰,知道。
南就明啓曰,臣承命馳往館所問安,則勅使以爲,連遣近侍賜問,不勝感激云矣。敢啓。傳曰,知道。
以慶尙左水使,以包伊津水軍射夫鄭俊昌等七名渰死事狀啓,傳于南就明曰,渰死人等,令本道恤典擧行。
金致龍,以禮曹言啓曰,孝寧殿祔廟後,永徽殿大祭時,當爲用樂。其所用樂章,亦當前期撰出,令工人等誦習協律,而樂章則主文之人,例爲製進,分付藝文館,斯速擧行。樂工樂器,則前頭永昭·敬寧兩殿祔廟後,其所用可合者,推移定送之意,分付,何如?傳曰,允。
又以禮曹言啓曰,孝寧殿祥後禫前朔望祭,依宗廟朔望祭例奉行事,已爲啓下矣。取考謄錄,則癸未年敬寧殿再朞後,王世子親行時,則以三獻磨鍊矣。今此祥後禫前朔望祭,王世弟親行時,則亦依此例,以三獻磨鍊之意,敢啓。傳曰,知道。
又以弘文館言啓曰,新除授校理朴弼夢·呂善長,副修撰權益淳,除拜有日,尙不出肅,卽爲牌招察任,何如?傳曰,允。
朴熙晉,以兵曹言啓曰,去五月朔,各廳堂下武臣等試射,未及擧行,而試射不得設行,今至六朔。雖因連有事故,而事極寒心。六月·十二月,勿爲試射,雖有乙酉年定奪,此是一時變通,元非法典所載。且如是遷就,則試射無可行之日,非朝家勸課武臣之本意,今月初旬,前後無故日,設行之意,敢啓。傳曰,知道。
又以兵曹言啓曰,今六月初一日,私奴金㖯伊稱名人,自耀金門入來,差備門外擊錚,極爲驚愕。令攸司收禁治罪,同門守門將金宗杓,常時不能禁斷雜人,以致攔入,亦難免其責,推考,何如?傳曰,允。
金致龍,以迎接都監言啓曰,卽者差備譯官來言,勅行以爲,回還時一路宴享及茶啖,依上來時例,竝皆減除,軍減軍,亦依上來例,只以五十名待令云。以此伴送使及京畿·開城府·兩西監司處知委,而自前宴享減除之時,則例有別遣中使申謝。且於開城府·平壤·義州等三處,別遣問安使,亦令政院考例擧行,何如?傳曰,允。
金致龍啓曰,以迎接都監草記,勅使回還時,宴享停免,則例有遣中使申謝之擧,且有開城府·平壤·義州三處,別遣問安使之規,令本院擧行事,允下矣。平壤問安假承旨,自本院依前例差出,開城義州別問安使,令該曹差出,竝趁勅行未發前出送,何如?傳曰,允。
又以迎接都監言啓曰,今日乃是空日,別茶啖依例排入之意,敢啓。傳曰,知道。
又以迎接都監言啓曰,卽者差備譯官來言,副勅家丁一人得病,願見醫人,故救療次待令醫員一人,卽使之入見矣,敢啓。傳曰,知道。
黃爾章,以刑曹言啓曰,祔廟都監,設局於本曹,本曹所當移設於分戶曹,而勅使出來不遠,故不得已移設於典醫監矣。本監狹窄,不成官府貌樣,各房許多文書,接置於近處民家,其爲弊端,實爲不貲,亦甚苟艱。勅使回還後,依前例移設於分戶曹之意,敢啓。傳曰,知道。
金致龍,以迎接都監言啓曰,勅使回還路程記書出,而初四日過弘濟院站,碧蹄中火,坡州止宿,發京第十二日,當到義州。以此分付伴送使·京畿·開城府·兩西監司處,何如?傳曰,允。
以校理朴弼夢·呂善長,牌不進罷職傳旨,傳于金致龍曰,推考傳旨捧入。
右議政崔錫恒,工曹參判李泰龜,禮曹參判柳重茂,觀象監提調金一鏡啓曰,臣等祗詣康陵王后陵上,壬方屛風石隅,缺起中坼處,詳細奉審,則長二尺,上廣一尺一寸五分,下廣一尺四寸。今若依前以油灰補缺,則每當雨水之節,輒有剝落之患,終非永固之道。下方缺落處,稍爲凹陷,當以石片,彫琢補空,其上缺起處,不過分寸間,使工手磨琢,一體起畫,則誠爲穩便,且無日後之患,分付該曹,依此擧行,何如?傳曰,允。
金致龍啓曰,陳奏兼奏請使以下,竝書啓事,命下矣。卽爲分付擧行,則當該譯官來言,玆事例自行中奉行,而上使李健命,則方在栫棘中,副使尹陽來,以爲情勢難安,不敢書入云。命下已久,尙不奉行,極爲未安。尹陽來推考,使卽書啓之意,更爲分付,何如?傳曰,允。
正言鄭壽期啓曰,請亟寢頤命·昌集收孥籍産還收之命。措辭見上答曰,勿煩。
又啓曰,鞫廳徑斃罪人弘述,請令攸司,亟擧收孥籍産之典。措辭見上答曰,勿煩。
又啓曰,國子堂上李宜顯·黃龜河,罔非凶逆之血黨。宜顯與賊述,表裡和應,祖述餘論,敷演餘意,極口奬詡,憑藉捲堂,上以逼辱聖躬,下以惑亂群心,略無顧憚之心,其蔑倫悖義,無嚴不敬之罪,不可不嚴懲。龜河則以無識之輩,受人頤指,猥陳草記,兼附己意,以爲迫脅君上,收還成命之計,論其心術,亦極痛惋。請李宜顯遠竄,黃龜河削奪官爵,門外出送。答曰,勿煩。
又啓曰,請罪人墨世·一業,仍囚嚴刑,期於得情。措辭見上答曰,勿煩。
又啓曰,人臣之罪在不道,自服就刑者,其不可復官也,明矣。師命之平生罪惡,指不勝屈,而若其夤緣戚里,締結宦寺,潛通私逕,圖得兵權等事,渠之承款本罪之外,只此一款,已是人臣之極罪,王法之罔貸。雖在甲戌改紀,幽枉必伸之日,先大王筵敎至嚴,處分不撓,而終因巧飾上言,艱辛奏讞,遽至於復官,人心之駭憤,久而益激。今其子壻弟姪,竝伏於惡逆之誅,如使師命生,緣坐之律,在法必施。況經營排布,陰凶妖惡之節,實襲於師命之餘套,則當此天討斯行,朝綱振肅之時,不可一刻置而不論,請師命所復官爵,亟命削奪。答曰,勿煩。
又啓曰,李翔之附托權門,盜竊儒名,而干證淫獄之狀,狼藉於其時道臣之推案,三十年來,丹書宛然,罪名莫抹,而祗緣門族之强大,鄕怪先倡,朝壬和起,復官不足,至於致祭,士林之憤惋,愈往愈深,請李翔所復官秩,亟命還奪。答曰,勿煩。
又啓曰,夫淸議者,激昻一世之頹綱,震落群壬之肝膽,則其不可不扶植而崇奬也,明矣。粵在壬戌,故副提學臣趙持謙,故執義臣韓泰東,倡先士類,獨持名論,論斥金益勳,使不得恣行胸臆。蓋益勳雖於璽·瑛之獄,自謂其功,而及其後也令旗誘致,兒房密啓等事,情跡詭秘,則趙·韓兩臣,所以嫉惡其陰譎,排擊不舍者也。然其益勳之用心,初出於饕利貪功而已,其譸張手段,滋澷浸淫,便作傳護之法,一傳爲春澤,再傳爲龍澤輩,而其凶逆悖亂極矣。殆所謂其父殺人,其子必且行劫者也。兩臣之先知,獨見防微杜漸於未然之前,而作爲四十年士論之基鉢者益著。請趙持謙·韓泰東之受誣於金鎭商者,特降明旨,以示昭雪之意,趙持謙之撤享於俎豆者,亟令禮官,還配舊享之院。答曰,勿煩。
又啓曰,鞫廳罪人吳瑞鍾,其聚銀行賂,圖換局面之罪,旣已承款,則置之死律,在法當然,而第圖換局面,非鄕曲一幺麽所可生意,多聚銀貨,亦非卑微一覊旅所可獨辦。其所同謀合力,經營排布,必有節拍,則固當一一盤問,窮覈嚴懲,而徑先酌處,直欲正刑,有乖於獄體,大拂於輿情。請罪人吳瑞鍾,更令鞫廳,嚴刑鞫問,期於得情。答曰,勿煩。
敎京畿觀察使兼兵馬水軍節度使巡察使開城府留守江華府留守李正臣書,王若曰,粵惟八路藩屛之寄,最重三輔按察之材,在古昔已難其人,矧今日寧忽是選?自前秋獰颷之後,百穀無收,而三月亢旱之餘,兩麥俱失。哀此生靈之塡壑愁怨,殆千萬端,重以使星之交途策應,難一二計。肆切宵旰之憂念,益軫旬宣之簡掄,惟卿先朝舊臣,今代顯閥。四海誦辨誣之奏,名祖之遺風尙存,三世秉主文之衡,故家之華聞冞著。謝庭封羯,獨擅蘭茁之譽,于相門閭,果膺容駟之慶。策名者二十有餘載,論才則內外焉咸宜。玉署金華,幾試演綸之手,楊州·萊府,俱著製錦之能。頃群兇犯分而干名,而一封刳肝而瀝血。扶天有力,奸黨爲之褫魂,言人所難,士流聞而增氣。平日少矯激之論,蓋篤謹厚之風,誠臣識板蕩之時,寔嘉忠愛之悃。肆朝廷望譽之益著,亦寡昧倚毗之特隆。屬丁國家多事之辰,適缺畿輔觀風之職。要宣一方之化,孰當予心?歷數貳卿之班,無出卿右。玆授卿以京畿觀察使兼兵馬水軍節度使巡察使開城府留守江華府留守,卿其祗若寵命,恪布敎條。區劃殫誠,王事宜同於家事,夙宵惕慮,民飢奚異於己飢?薄賦輕徭,須紓一分之急,振窮恤困,庶寬九重之憂。推廣理郡之良猷,益勵澄淸之志,移將斥奸之直筆,痛掃饕餮之流。若其稟處與專裁,自有應行之舊典。撥留後之新秩,稍從右遷,授方面於邇藩,實均內職。克副委寄之意,毋辭咨度之勞。故玆敎示,想宜知悉。通政大夫吏曹參議知製敎兼春秋館修撰官臣李眞儒製進
上在昌慶宮。停常參·經筵。
金致龍啓曰,宰臣驪原君李鳳徵,館所問安進去,下直。傳曰,知道。
又啓曰,宰臣驪原君李鳳徵,馳進館所問安,則勅使答以俺等夜間無事穩宿,而連遣宰臣問安,不勝感激云矣。敢啓。傳曰,知道。
又以弘文館言啓曰,校理朴弼夢·呂善長,昨日違牌,旣有只推之命,更爲牌招察任,何如?傳曰,允。
朴熙晉啓曰,迎接都監提調金演,館伴李台佐,有稟定事,來詣請對矣。傳曰,引見。
以忠淸道假都事金宇采狀啓,韓山居黃尙吉等十二名渰死,永春等官居方一尙等六名燒死事,傳于趙景命曰,渰死燒死人等,令本道恤典擧行。
金始煥啓曰,小臣以郊外擧動,不得爲之之意,往言于勅使事,館所進去,下直。傳曰,知道。
金致龍,以吏曹言啓曰,今此勅行回還時,開城府別問安使,以李寅錫,今方書入,而時無職名,令該曹口傳付軍職,使之急速出送,何如?傳曰,允。
又以吏曹言啓曰,今此勅行回還時,義州別問安使,今當急急差送,而文南堂上中,絶無無故可送之人。行司勇李蓍徵差定,則稱以下鄕,終不進來。帶軍銜下鄕,直捧禁推,自有定式,似當依此勘罪。雖以他人差定,國綱解弛,必無趁時無頉下去之理,稱頉之人,竝各別論罪然後,可無生事之患。依此處之,何如?傳曰,允。
以校理朴弼夢牌招不進罷職傳旨,傳于朴熙晉曰,推考傳旨捧入。
兵曹口傳政事,以李寅錫,單付行副護軍。
金致龍,以迎接都監言啓曰,今日乃是無宴禮空日,別茶啖依例排入之意,敢啓。傳曰,知道。
政院啓曰,臣等伏見吏曹別歲抄單子,則有緣坐罪人㮒·煥·爀等,職牒還給之命,臣等竊不勝訝惑焉。夫庚申之獄,逆節狼藉,罪惡貫盈,天地之所不容,神人之所共憤也。昨年蒙宥,仍有職牒還給之命,而因大臣陳達,旋卽反汗,曾未幾何,復有是命,此必聖明,未或深思而然也。揆以王法,決不可置之,請還收㮒·煥·爀等,職牒還給之命。臣等旣有區區所懷,惶恐敢啓。答曰,勿煩。
金致龍,以禮曹言啓曰,因大臣奉審後啓辭,康陵王后陵上,壬方屛風石下方缺落處,稍有凹陷,當以石片彫琢補空,其上缺起處,使工手磨琢,一體起畫,則誠爲穩便。分付該曹,依此擧行事,啓下矣。陵上石物,事體至重,有非尋常監董之比,依戊戌年本陵石物修改之例,稱以修改都監,次知堂上郞廳,令該曹差出,而始役日子,待設廳後,卜日以稟,何如?傳曰,允。
金始煥啓曰,臣承命進詣館所,以啓下說話,言于差備譯官,通官傳言于勅使,則答以爲,送行雖小節,而皇上接待貴國,常加優異。國王出送俺等,更爲皇上問候,則歸奏皇上,必致有喜。前後迎送,俺等之不爲自請停止者,亶在於此。今因國祥臨迫,且有未寧之候,雖不出送,而世弟若於明朝,代臨館所,問候皇上,則亦似好矣。差備譯官答曰,坐齋,國王世弟一樣云,則勅使答曰,事勢如此,不敢强請。俺等當以此,歸奏皇上云矣。敢啓。
以金始煥書啓,傳于朴熙晉曰,初以有未寧之候爲辭,今欲動駕,未知何如,問啓。
政院啓曰,臣等旣承問啓之命,所當廣詢于大臣及都監堂上,而今已夜深,不但往復之際,漸至遷延,臣等之意,則勅使必欲聖上親臨,而承宣問答之際,旣以國祥臨迫,坐齋之中,且有未寧之候爲言,則今因彼言,親臨送行,不但有欠誠實,坐齋亦有輕重之別,聖上旣不得親臨,則世弟替往問候,實合事宜。且因大臣之言,自都監亦有世弟替候之意云。如此然後,彼無慍意,而接待之道,庶可得宜。惶恐敢啓。答曰,依爲之。
朴熙晉,以迎接都監言啓曰,卽者都承旨來詣館所,所啓下說話,使首譯言于勅使,則答以送行雖小節,而皇上接待貴國,常加優異。國王出送俺等,更爲皇上問候,則皇上必致有喜。今因國祥臨迫,且有未寧之候,雖不出送,世弟若於明朝,代臨館所,問候皇上,則似好矣。差備譯官答以國王世弟,坐齋一樣云,則勅使答曰,事勢如此,俺等不敢强請云。今此送行一節,勅使之終始不許如此,又以王世弟代臨爲言,當此國祥迫近之日,王世弟擧動,揆以情禮,極爲痛迫,而卽今事勢,有不得不一番臨見於館所,故大臣欲爲請對陳達,而因臺疏,方在引咎中,分付都監,使之啓稟云,而弱國之事,每每如此,尤極痛傷。敢此仰稟。傳曰,依爲之。
朴熙晉,以侍講院言啓曰,明日王世弟館所擧動時,宮官不可不備員。輔德李濟陳疏未承批,不敢循例牌招,何以爲之?敢啓。傳曰,牌招。
以輔德李濟牌不進罷職傳旨,傳于朴熙晉曰,推考傳旨捧入。
朴熙晉,以迎接都監言啓曰,勅使以下各種求請之物,次第入給,而上勅,加時木四條,黑角四桶,鳥銃三柄,鄕長劍一柄。副勅加時木四條,黑角四桶,鳥銃三柄,鄕長劍一柄。一大通官,加時木三條,黑角三桶,鳥銃二柄。二大通官,加時木八條,黑角二桶,鳥銃二柄,鄕長劍一柄。三大通官,加時木二條,黑角二桶,鳥銃二柄。一次通官,鳥銃一柄,鄕長劍一柄。二次通官,加時木五條,鳥銃一柄,鄕長劍一柄,入給之意,敢啓。傳曰,知道。
又以迎接都監言啓曰,勅使回還時,弘濟院以過站磨鍊,則大臣承旨,不爲出往之意,言于通官,則答以別無出往之事云矣。敢啓。傳曰,知道。
金致龍,以迎接都監言啓曰,勅使回程牌文,以初四日辰時書出,依例發送之意,敢啓。傳曰,知道。
朴熙晉,以迎接都監言啓曰,勅使明日回還時軍令,初吹卯初,二吹卯正,三吹辰時書出矣。敢啓。傳曰,知道。
又以義禁府言啓曰,鞫廳罪人金時泰,還發配所事,承傳啓下矣。依例發遣府書吏,押送鐵山府配所之意,敢啓。傳曰,知道。
又以義禁府言啓曰,謀逆正刑罪人世相緣坐族屬,未及現出者,行會其所居嘉山郡,今始査出,故定配所,單子書入之意,敢啓。傳曰,知道。
又以迎接都監言啓曰,因政院啓辭,明日王世弟代臨館所事,命下矣。接見時茶禮,不可不備待。世弟床則用素膳,勅使床則用肉膳事,急速分付司饔院及各該司,何如?傳曰,允。
掌令李景說啓曰,請亟寢頤命·昌集收孥籍産還收之命,依律擧行。措辭見上答曰,勿煩。
又啓曰,器之,請依喜賊例,亟擧收孥籍産之典。措辭見上答曰,勿煩。
又所啓,臣於日昨參鞫時,見虎龍與龍澤面質時文案,則虎龍謂龍澤曰,大小急手,只六七人同事,而廢立之謀,與知者多,金鎭商·洪龍祚爲其外影。又曰,晉州富者朴昌潤,爲黃海水使時,多有人言。喜之密嗾臺諫,洪龍祚彈劾昌潤所憎之人,故方以四百石租,船運上來,此非汝之言乎云云。今昌潤身故,輸租一款,雖無究問之處,而昌潤爲黃海水使時,與甕津縣令申混,有世所共知之嫌,龍祚在臺,果有彈劾申混之事。以此推之,虎龍所言,實有根據。所謂外影云云者,論其情犯,比之三手,諸凶或不無內外深淺之別,而所可痛者,名爲人主之耳目,實作凶黨之外援,望風承意,如影逐形,左搏右噬,惟其指使,使凶逆之輩,胸臆益逞,聲勢益張,其爲情狀,萬萬叵測。到今諸賊伏法之後,外影和應之輩,不可不次第嚴懲。鎭商業以他犯,投諸極邊,而龍祚則所犯尤著,不容一刻偃息於輦轂之下,請洪龍祚,極邊安置。答曰,勿煩。
又所啓,龍川府使任勗,緊出於虎龍·洽面質時招辭,而有曰,以銀二百兩,給天紀,求仕於頤命,而久不得官,直欲擧頤命名字,呈狀於京兆之意,恐喝天紀,故天紀不得已,居間周旋,終差龍川府使云。勗之與逆輩親昵,交通貨賂之狀,擧此可知。如此之人,不可一日置之西關雄府,龍川府使任勗,遠地定配。答曰,勿煩。
康熙六十一年壬寅六月初三日巳時,上御進修堂。迎接都監提調·館伴請對入侍。入侍,提調戶曹判書金演,館伴禮曹判書李台佐,右承旨金致龍,事變假注書柳時模,記事官宋寅明·申致雲。
金演啓曰,客使明當離發,臣等以贈給事,來詣請對矣。丁丑年封典時,正副使處,別贈銀各六百兩,贐行銀各五百兩。此則依此施行,而大通官二員處,密贈銀合銀四千三百五十兩,次通官二員處,密贈銀合六百二十兩矣。其時通官輩,貪求無厭,所索過多。今番則通官三員,各給一千兩,次通官二員,各給三百兩之意,敢達。
李台佐曰,阿克敦誠難處之物。外爲廉潔之色,而實則無厭,凡所可捧之物,屈指無遺。每以西路除弊,慮有德色,顯有索價之意。所贈之物,方欲周旋撙節,而胡人之壑慾難充,何可必也?雖曰再明當發行,而亦有不可信者,明朝可知矣。
金演曰,首譯言內,渠等言于勅使曰,明日是還歸之日,從前國王有郊送之規,或有不送之規,而今番則主上方在致齋中,禮制所拘,勢難動駕出郊云云。勅使曰,主人之出不出,在於主人,非在於客也,顯有不滿之意云,而異於常時,終難出郊。且初旣以齋戒爲言,則今因渠言而輕變,亦涉重難。昨年勅使時,別遣都承旨,諭以上候適不平,不能郊送之意,勅使所答,別無起怒之色,還發致慮之言矣。今番亦難只令譯舌輩,周旋其間,別遣都承旨,以玉候違和,不得郊送之意言之,似好矣。上曰,唯。
金致龍曰,兼言祥制已迫,哀疚未遑之爲言,何如?
李台佐曰,當以祥制及上候爲辭,而都承旨當爲牌招以送矣。
金演曰,左參贊姜鋧,年迫八十,精力尙强,實錄都監之坐,逐日仕進矣,臺諫至以老耄爲言,故鋧因此不安,方陳疏,欲辭遞本職及兼帶矣。永昭殿玉冊文,旣已分排啓下,似聞冊文,已爲構出,而未及寫呈云。都監工役,一日爲急,自上宜卽賜批旨,使之趁卽製呈然後,可無窘急未及之患。臣等方帶祔廟都監提調之任,故惶恐敢達。上曰,唯。
李台佐曰,臣於頃日,惠陵莎草有頉處奉審時,陵上石物,亦爲奉審,則比諸他陵,不設欄干石·望柱石·武石矣。敬陵·恭陵石物,亦不設欄干石·望柱石·武石,惠陵石物,蓋倣此兩陵。敬陵是德宗大王在世子時昇遐,恭陵是章顯王后,以世子嬪昇遐,故所排石物,有所減殺矣。諸議以爲,卽今則惠陵事體,與初有別,依他陵例,添排未備之儀物,有不可已云,而事係陵寢重事,問于大臣處之,何如?上曰,依爲之。
又曰,臣竊有所慨然於中者,旣登前席,何可不達所懷乎?臣竊聞,臺官陳疏,專攻領議政臣趙泰耉云。原疏未下,雖未詳知其措語,而槪聞以前日大臣筵奏,歸之於用意爲設,欲護其從弟,張皇攻斥,不遺餘力,直請退之以禮,使之省愆私第云。其所論斷,豈非大臣之情外乎?殿下之任使大臣旣久,大臣人品,想已盡燭矣。慈良率直,乃其天性,故陳奏之際,特率口而發,其於經營安排,陰護私屬,不惟不爲,亦必不能矣。今於言外,臆度斷定,以爲如此,直驅之於忘君父,護私屬之科,至以君父同堂,孰輕孰重爲言,此豈論人平允之道乎?雖庶官末僚,不可如是臆斷,況大臣乎?大臣之至誠大忠,臺官亦明言之矣。心無二用,旣曰忠,旣曰誠,則安有至誠大忠之人,爲一從弟,作此回互之擧,忍能懷私而忘君乎?此實大臣之至冤也。大臣之前冬請對,出於不顧一身之計,臺諫亦有所云云。身之亦不暇顧,則況恤其從弟乎?設有一時失言,同朝之間,固當曲諒其心事,而今乃攻斥如此,誠難曉其故也。目今朝著草創,庶事泮渙,右揆連赴鞫坐,首相方有奇疾,如備局例坐,賓廳次對,不能擧行,亦已久矣。雖大小臣僚,聚精會神,尙難救此岌嶪之勢,今以無情之事,擊去大臣,不少留難,此何擧措耶?殿下或不深察,不卽洞然開釋,終使大臣,因此屛退,則有傷於國家大體,故不避煩猥,敢此仰達矣。
金致龍曰,臺諫之言,誠過矣。討逆之義,大臣亦豈不知,而獨後於人也?雖有一時失言,不過率口陳達之致,而從以李頤命在藥院時事爲說,有何干涉於趙泰采乎?欲護泰采,有此所言云者,恐是深文,大臣心事,宜有所下察矣。
李台佐曰,敬大臣,豈不載於中庸九經章乎?卽今領相病患危重,又遭此意外人言,誠可憂也。豈可無慰釋之道乎?上無發落。
金致龍曰,卽今退出,都承旨牌招,進往館所乎?小臣頃日亦承命,往于館所,北使頗感於近侍之連遣矣。
李台佐曰,小臣出往,作文字啓下,以爲使都承旨,齎往傳諭於勅使之地矣。上曰,唯。
金致龍曰,姜鋧,已製玉冊文云,若承疏批,則雖不牌招,豈不出而承命乎?至於禁堂,同義禁柳重茂之外,皆以疏批不下,不爲出仕,鞫獄之停止,今已多日,豈非憫事乎?卽今禁堂,各有辭疏,俱未承批矣。上無發落。以次退出。
都承旨,以館所進去事,卽爲牌招事,榻前下敎。
迎接都監所啓,別遣都承旨,傳諭於勅使文字,今聞僉大人從御,明將戒途,殊甚悵觖,擬欲出郊送行,以伸主人之情禮,而國祥迫近,方此坐齋,非但情理崩迫,有不忍自同平日,適患暑感,氣甚不平,未果遂意,不勝歉恨。玆遣近侍,別爲問候,唯望長路行李珍重。踏啓字
上在昌慶宮。停常參·經筵。
趙景命啓曰,小臣館所問安,下直進去。傳曰,知道。
又啓曰,臣承命馳往館所問安,則勅使以爲,今夜無事好過,而連遣近侍,恩問絡續,不勝感激云矣。傳曰,知道。
又啓曰,大司憲鄭齊斗在外,執義梁廷虎,掌令李景說呈辭,掌令愼惟益,持平金弘錫,疏批未下呈辭,持平趙翼命未肅拜。今日以監察茶時之意,敢啓。傳曰,知道。
又以都摠府言啓曰,副摠管東善君炳,以王世弟館所陪衛進去之意,敢啓。傳曰,知道。
朴熙晉,以迎接都監言啓曰,昨夜以王世弟明朝代臨館所之意,使首譯,言于勅使,則勅使頗有喜色曰,皇帝最待爾國,今以迎送之禮,盡爲之意,歸奏皇帝,則皇帝必喜云矣。敢啓。傳曰,知道。
又以侍講院言啓曰,今此王世弟詣館所,接見勅使時,酬酢說話,當自本院,一會草出其槪,往議于師,別單書入,而卽今事勢急迫,未及往議。本院上下番,相議磨鍊,別單書入之意,敢啓。傳曰,知道。
又以迎接都監言啓曰,卽者勅使館所離發云矣。敢啓。傳曰,知道。
又以迎接都監言啓曰,勅使到沙峴底,以日熱,令臣等勿爲出立,通官五人,則下馬至臣等依幕,致謝而去矣。敢啓。傳曰,知道。
又以迎接都監郞廳,以右議政意言啓曰,勅使住轎於迎恩門前,使大通官,傳言于臣曰,國王接待備盡,不勝感激云,而因令臣等,過去時背立,大通官,又以國恩甚重之意,縷縷致謝而去矣。敢啓。傳曰,知道。
王世弟還宮後,政院·玉堂問安。答曰,知道。
大妃殿·大殿·中宮殿,王世弟遣宮官問安。答曰,知道。
朴熙晉啓曰,卽者禁府都事,以大臣意來言,鞫廳開坐,當爲擧行,而本府諸堂上,陳疏未承批,諸堂上出仕間,不得開坐云矣。敢啓。傳曰,知道。
又以弘文館言啓曰,本館下番副修撰權益淳,以實錄廳郞廳晝仕出去,而每每草記,殊涉煩瀆,今後則除草記往來之意,敢啓。傳曰,知道。
又以兵曹言啓曰,卽接南所衛將牒報,則敦化門東邊,越廊墻垣一間許頹落云。令紫門監,爲先把子圍排,急速修築而金虎門入直砲手十名,除出限修築間,守直之意,敢啓。傳曰,知道。
又以冊禮都監言啓曰,大殿所御輦輿及各樣儀物,一從儀軌造作,已爲畢役矣。今日奉審都提調,以病不得進參,臣等會同看審後,輦輿則移送司僕寺,儀仗造作之數,別單書入,而依前例兵曹郞廳·都監郞廳,眼同照數,傳授于儀仗庫郞廳之意,敢啓。傳曰,知道。
又以祔廟都監言啓曰,玉冊文,今當入刻,而文字排列,似當有高低之別,以臣等膚淺之見,不能臆定。太廟所藏列聖玉冊,一一考證,以爲完刻之地,實合愼重之道。本署提調眼同,臣等率郞廳及監造官,明朝齊進奉審之意,敢啓。傳曰,知道。
又啓曰,因祔廟都監草記,太廟所藏列聖玉冊,一一考證,以爲完刻之地事,命下矣。宗廟提調李肇,待明朝牌招齊進,眼同奉審之地,何如?傳曰,允。
又以吏曹言啓曰,新除授尙州牧使李㙫戶奴呈狀內,奴矣上典偏親,年過八十,宿患澌頓之中,諸症挾暑添劇,床簀凜凜,有加無減,以此情地,決無赴任之計,斯速入啓處置云。篤老偏親病狀如此,則旣無當暑將往之勢,亦難離側赴任,孝理之下,似當有體念之道。尙州牧使李㙫罷黜,何如?傳曰,允。又以吏曹言啓曰,去五月二十五日,鞫廳大臣以下請對時,右議政崔錫恒所啓,上變人睦虎龍,當初雖入於凶謀之中,諸賊輩疑其告變,至有捕殺之意,則當初本心,槪可推知。今又上變諸賊輩謀逆情節,畢露無餘,承款伏法者甚多,使宗社得以賴安,其功大矣,不可無褒賞之道,令該曹考例擧行,何如,上曰,唯事命下矣。自古上變者,多是同黨中發告,則入於凶謀與否,非所可論,所告諸賊之逆節,彰露無餘,承款伏法,其數夥然,扶社衛上之功,非該曹草草褒賞所可酬報。在前討逆之後,上變之人,例入於勘勳之中,而元無自本曹論賞之事,蓋所以重討逆而嚴事體也。臣曹無可據前例,下詢于諸大臣處之,何如?傳曰,允
趙景命,以司僕寺官員,以一提調意言啓曰,水原洪原等牧場,依前屬之南陽牧官,不復設官屯田,徵稅及牧子刷價,一依舊例收捧事,臺官論啓蒙允。成命之下,固當依此擧行,而第本屯牧官創設,蓋有其由。水原洪原串·陽也串·陽城槐台串三牧,曾無設置牧官之事,只有陽也串別將,而兼管三牧田,洪原·槐台兩牧馬政,則使南陽牧官,主管檢察,蓋別將之號,非監牧之任故也。南陽大阜島之距此兩牧,隔海二百之程,故或有急時關係馬政之事,候風往來,動費五六日,涉海供役之際,牧子輩,旣不能支堪,牧官又不能越海看檢,以致馬政,日以凋弊,而別將,人微權輕,且非所掌,故越視馬政,任其散逸。曾在辛未年,因點馬書啓,以別將,陞爲牧官,竝管馬田兩政事,覆啓定奪,行之三十餘年,未聞有弊端矣。所謂洪原串,土地膏沃之故,近年以來,京外奸細之冒占起墾,漸至滋多,敢生罷牧官專利之計,已有年矣。上年秋以革罷牧場,許民耕墾之意,假名上言,不售其計,今春又以牧官作弊之意上言,請罷牧官,改置別將,或以洪原串馬群,移放他場後,許民耕食事,各呈上言。牧官存罷,移馬重事,何等體重,而無賴奸細之徒,乃敢誣罔天聽,欲售其圖占之計,論其情狀,萬萬切痛,故一倂防啓,治罪狀頭矣,今又誣訴於臺官,必罷乃已,竟中其圖利之計,事之痛惋,莫此爲甚。大抵牧場之設,不但爲田政,而馬政爲重,故當初設官,意有所在,則今以馬群之蹂躙田場,罷其牧官,殊非設置之本意。至於牧官之爲其煮鹽,驅逐牛馬,科外徵稅,濫徵刷價,誠如臺啓中辭意,則惟當摘發覈治而已。今因一時牧官之濫雜,輕罷已設之官,則不但有乖事體,此路一開,後弊難防。且大阜,一自設鎭兼牧以後,本牧凡事,已多虛疏,將至廢棄之境。今若又以兩牧馬政,屬之大阜,則二百里海程,牧官之不得看護,牧子之供役難堪,猶夫前日,而莫重馬政,必將一任其抛棄。此必臺臣,驟聞而駭之,未詳曲折,有此論啓之致。水原監牧官,勿爲革罷,另擇差送,以爲釐革弊端,修築城子,俾無馬群蹂躙之患,場內冒耕之類,一一査出還陳之意,敢啓。傳曰,知道。
上在昌慶宮。停常參·經筵。
夜三更四點,乾方坤方,有氣如火光。
趙景命啓曰,備邊司郞廳來言,今日,賓廳坐起日次,而大臣有故,不得來會云矣。敢啓。傳曰,知道。
又以都摠府言啓曰,副摠管柳重茂,以禮曹參判,梓宮加漆事,長生殿晝仕進去之意,敢啓。傳曰,知道。
傳于朴熙晉曰,慶安君夫人之喪,出於意外,喪需等事,依慶安君例擧行事,分付該曹。
傳于朴熙晉曰,長生殿退件棺板一部,送于內需司事,言于該曹。
朴熙晉,以吏曹言啓曰,今此社稷告祭獻官漢城府左尹金重器,兵曹參判尹就商,實預差啓下矣,俱有身病,不得受香云。雖未知病勢之如何,而莫重祭享,終不進來,事甚未安。竝推考。從二品中無故塡差之人絶少,不得已以刑曹參判李森,改付標以入之意,敢啓。傳曰,知道。
傳于朴熙晉曰,慶安君夫人喪禮葬等事,亦依慶安君例擧行事,分付該曹。
以慶尙監司狀啓,東萊等官居,分防軍林奉先等二十四名渰死事,傳于朴熙晉曰,渰死人等,令本道恤典擧行。
朴熙晉,以禮曹言啓曰,慶安君夫人喪需等事,依慶安君例擧行事,命下矣。取考慶安君喪時謄錄,則該曹以禮葬時,未復舊棺槨役軍題給之意,啓下後,因特命擧行禮葬矣。今此慶安君夫人喪事,若依慶安君例擧行,則似當爲禮葬,而王孫夫人禮葬,係是法典之外,何以爲之?敢稟。傳曰,特爲禮葬。
朴熙晉,以禮曹言啓曰,大王·王后祔廟習儀處所,當爲磨鍊,而取考謄錄,則辛卯年祔廟習儀時,仁祖大王神輦,自工曹至議政府,仁烈王后神輦,自慶德宮至議政府行禮矣。今此肅宗大王神輦,自工曹至議政府,仁敬王后·仁顯王后神輦,自慶德宮內兵曹,至議政府行禮磨鍊,何如?傳曰,允。
又以禮曹言啓曰,治逆後告宗廟陳賀頒赦等事,令該曹考例擧行事下敎矣。取考討逆時謄錄,則皆以告宗廟頒敎,京外進箋陳賀等事擧行,而頒赦一款,則每在於敎文撰進之時,稟旨後添入赦令矣。該曹則本無以頒赦,直爲磨鍊之例,只以告廟頒敎進箋陳賀等事,擇日擧行,何如?傳曰,允。
又以康陵石物都監堂上工曹參議朴澄,禮曹參議李廷濟言啓曰,臣等,今日會同開坐,磨鍊事目,別單書入,而陵寢修改之役,事體至重,必須詳細奉審然後,可知工役多少,且不無措置之事。臣澄,臣廷濟,與郞廳李翼齡·崔雲龍,分差監役官繕工監直長宋煒,率相地官事知石手,進往陵所奉審後,稟處,何如?傳曰,允。
又以訓鍊都監言啓曰,都監物力,蕩殘無餘,軍兵等衣資賞格,實無一分推移之路,臣嘗啓達筵奏,仰請其變通劃給,而自廟堂,京外營閫木四百同,分數貸用事,覆啓定奪矣。其後經理廳木三十同代錢三千兩,御營廳木五十同,禁衛營木五十同,皆防塞不許,嶺南射軍木五十七同,名存實無,亦不得取用,而只以經理廳木八十同代銀四千兩,全羅兵營木二十同,黃海兵營木十五同,統營木四十同,纔已輸來矣。貸得之數,堇爲一百五十餘同,而未貸不足之數,至於一百八十七同之多,故營中許多緊急需用,俱不得策應,事之苟艱,莫此爲甚,而就其中最所切急者言之,中旬已行於季春,而賞布,曠累朔而不給,奉足,例給於首夏,而迫秋節而未下,此實前古所無之事,累千軍兵,怨呼徹天。其所以試藝激勸之道,反爲解體歛怨之歸,烏在其賞不踰時之意也?大抵都監保布災減之代,例自戶兵曹,準數充給,而甲申以後,災布之未推者,多至一千四百餘同,本營之不成貌樣,槪由於此。今若得五十餘同之木,則諸般公需,雖難充補,衣資賞格,猶可推移,而此雖些少之物,戶兵曹,亦難望其肯貸矣。第念平安兵營木五十同,亦入於備局分定中,行關知委於前兵使時,而因其喪故,未及輸致。新兵使下去屬耳,且値勅行及潦雨,不得載送。衣資賞格之因此延拖,一向不給,殊非優恤飢卒,慰悅軍情之道。戶兵曹木各二十五同式,爲先貸來,趁今充給其代,則平安兵營木,直納還報,事甚便好。此不過一時假借,本非許久稱貸之比,其在共濟之道,不當靳難於此。以此意分付兩曹,使之急速貸送,何如?傳曰,允。
又以兵曹言啓曰,當日酉時量,忽有一狗,自敦化門突入,直走弘文館近處,近仗軍士等,旋卽執捉,而去五月二十二日,自敦化東邊水門,小狗入來,請推同門守門將,決棍守直軍士,入啓申飭,纔過二十餘日,又有此弊,極爲驚駭。同門守門將金尙采,更爲從重推考,軍卒等,自本曹,各別重棍,何如?傳曰,允。
掌令李景說啓曰,臣於日昨,三臺臣處置,竝請出仕矣。追聞物議則以爲,旣停更發之啓,勢難隨參,奏御文字之間,未免差錯,宜置落科,而强請出仕,以此爲非,大加譏斥。臣何可一刻晏然於臺次乎?請命遞斥臣職。
正言鄭壽期啓曰,臣於日昨傳啓時,有李宜顯·黃龜河等啓辭中,刪去措語,減却律名之事矣。卽伏聞長席陳疏,大加譏斥。臣於此,不勝瞿然之至。凡言事之體,惟當就其人而論其罪而已。至於以子及父,則終涉過當,故果爲刪削添入之語,復從前啓之律。黃龜河則不學無識,仰人唇舌,終非竄謫之罪,故改以削黜。然論啓之時,先之以簡通,申之以私札,苟使長席,意有不合,情志相通之間,悉陳所見,有所挽止,則臣何必强自刪減耶?伊時往復之際,數次問議,終不可否,今乃以爲不待消詳,惟意所欲,有若初不相問者然,臣未知其指意之所在也。雖然,臣白首殘齡,志氣摧頹,言議之間,無一新奇,差强人意,則宜乎長席之責臣以乖臺例而傷臺風也。臣旣於峻發之論,容易刪減,而被其詆斥,則臣何敢一刻蹲冒於臺次乎?請命遞斥臣職。
答掌令李景說,正言鄭壽期避嫌曰,勿辭。
黃爾章啓曰,掌令李景說,正言鄭壽期,再啓煩凟,退待物論矣。傳曰,知道。
上在昌慶宮。停常參·經筵。
傳于南就明曰,明陵守侍陵官處,假家各十間,依例劃給事,分付該曹。
金致龍,以侍講院言啓曰,再明日孝寧殿祥祭,王世弟亞獻時,宮官不可不備員,輔德李濟,諉以陳疏未承批,累違召命,尙不出肅。更爲牌招,以爲備員陪從之地,何如?傳曰,允。
黃爾章啓曰,日昨筵中,大臣以公故,連三日鞫坐姑罷之意,陳達蒙允矣。去月二十九日以後,則當爲開坐,而判義禁沈檀,同義禁金重器·金一鏡,因臺啓請推,俱爲陳疏,未及承批之故,尙未行公。鞫獄遷就,已至多日,赦令後應行之事,亦未擧行,國事誠爲可慮。何以爲之?敢稟。傳曰,疏批已下,依例擧行。
金致龍,以弘文館言啓曰,修撰李世德,自鄕旣已上來,連呈辭疏,尙不出肅,卽爲牌招察任,何如?傳曰,允。
又以弘文館言啓曰,本館上番校理臣呂善長,以實錄廳郞廳,晝仕出去,而每每草記,殊涉煩瀆,今後則除草記往來之意,敢啓。傳曰,知道。
黃爾章啓曰,判義禁沈檀,同義禁金重器·金一鏡,疏批已下,竝卽牌招察任,何如?傳曰,允。
以修撰李世德牌不進罷職傳旨,傳于金致龍曰,推考傳旨捧入。
黃爾章啓曰,判義禁沈檀,牌不進推考傳旨,今方捧入,而禁府多有擧行之事,一向遷就,殊甚未安,更爲牌招,何如?傳曰,允。
金致龍啓曰,今番抄啓配享諸臣中,多有未及賜諡者,差出玉堂東壁然後,可以開坐議諡。雖以銓曹言之,今月褒貶,亦當趁時擧行,而判書李肇,參判金一鏡,俱以前疏未承批,引入不爲行公。自本院,有難循例請牌,何以爲之?敢稟。傳曰,牌招。
又啓曰,陳奏兼奏請使以下竝書啓事,命下矣。例自使臣行中次知書入,故命下卽時分付,則譯官等來言,正使臣李健命,方在罪謫中,副使臣尹陽來,所當書入,而稱以情勢難安,久不奉行。日昨請推副使,更爲催促,則終不承命。行中員譯姓名,則該譯等,盡爲列錄以呈,而三使臣,則元無書塡之事。副使之不欲書啓,似無足怪,而第伏念莫重奏御文字,不書應書之人,空行捧入,有違常規。分付譯官,使渠書塡三使臣姓名,謹此捧入,而至於正使李健命,則雖有今行准請之功,臺諫方以惡逆,有加律之請,循例擧論,亦似未安。惶恐敢啓。傳曰,勿煩,依例擧論。
備忘記,陳奏兼奏請正使李健命,鞍具馬一匹,奴婢四口,田十五結。副使同知中樞府事尹陽來加資,奴婢三口,田十結。書狀官副司果兪拓基加資,奴婢二口,田七結。別啓請譯官李樞·崔壽溟,譯官韓興五,加定譯官金文秀,竝加資,奴婢中一口,田三結賜給。堂上譯官韓斗綱加資。上通事金是瑜·李海,各熟馬一匹。次通事李纘庚,半熟馬一匹。敎誨質問通事金壽咸,年少聰敏,方道裕,押物通事李宇芳,偶語通事丁大興,蒙學通事趙時彬·金世炯,淸學通事李箕興·金景星,御醫李徵夏,正使軍官盧泰相·李載恒·元夢良,副使軍官崔漢輔·李德起,竝兒馬一匹。醫員蔣世貞,寫字官鄭尙禧,畫員李燦,各上弦弓一張賜給。
政院啓曰,臣等卽伏見陳奏兼奏請使賞典備忘,正使李健命,亦爲一體論賞,臣等竊不勝訝惑焉。莫重封典,無事准請,今此行賞,固知出於聖上記功之意,而第伏念健命罪名至重,方在栫棘之中,卽今臺官,合辭聲罪,論以極律,固不可以功而掩罪。況且彼中呈文酬酢之語,有非人臣所忍發口者,其罔上不道之罪,所當懲討之不暇,其何可混施賞功之典,以駭四方之瞻聆乎?臣等,於頃日單子捧入時,略陳膚淺之見,今於備忘之下,不敢循例奉承。請還寢李健命論賞之命。區區所懷,惶恐敢啓。答曰,勿煩。
執義梁廷虎啓曰,臣伏見掌令李景說避辭,以日昨諫院處置事,見非物議,引以爲嫌,臣於是亦不勝瞿然也。蓋臣於伊日,隨牌詣闕,同僚以三臺立落,有所簡問,臣以竝當請出之意,往復相議矣。到今諸議,欲以爲宜置落科,而强請出仕,有違臺體,僚臺旣以此引避。臣以參涉處置之人,難冒之勢,少無異同。臣見識蒙陋,言議拙澁,當此鞫獄未了,朝著多事之日,未有片言半辭,少效言責,因一處置間事,厚招非議,反顧慙悚,靡所容措。其何可一刻抗顔於臺端乎?請命遞斥臣職。答曰,勿辭。
司諫金啓煥,正言李眞淳啓曰,臣等之頃所自列,當在應遞之科,而處置請出,誠是意慮之外,尋單退伏,只自悶蹙矣。乃者憲府兩臣,相繼引嫌,臣等難冒之勢,於此益著,而僚臺避辭,亦由於旣停還發之啓。臣等俱以當遞之人,且有嫌礙之端,則處置一款,非所暇論,以此以彼,有不容一刻苟廁於臺次者。不得不瀆撓於嚴廬淸齋之中。臣等之罪,尤無所逃。請命遞斥臣等之職。答曰,勿辭。
黃爾章啓曰,執義梁廷虎再啓煩瀆,退待物論矣。傳曰,知道。
金致龍啓曰,司諫金啓煥,正言李眞淳,再啓煩瀆,退待物論矣。傳曰,知道。
黃爾章啓曰,兩司多官,引避退待,今當處置,而時無行公之員。除在外陳疏未承批未署經外,持平趙翼命,卽爲牌招,以爲處置之地,何如?傳曰,允。
持平趙翼命啓曰,請亟寢頤命·昌集收孥籍産還收之命,依律擧行。措辭見上答曰,勿煩。
又啓曰,器之,請依喜賊例,亟擧收孥籍産之典。措辭見上答曰,勿煩。
又啓曰,請洪龍祚極邊安置。措辭見上答曰,勿煩。
又啓曰,請龍川府使任勗遠地定配。措辭見上答曰,勿煩。
又啓曰,臣卽伏見備忘記,有陳奏兼奏請正使李健命,鞍馬·奴婢·田結賜給之命,臣竊不勝訝惑之至。夫健命謀逆之情,盡露於鞫招,肆市之請,方登於臺章。況其誣逼聖躬之語,至發於彼中,卽此一款,添一逆節,則酬勞賞功之典,非所論於此人。今日使事之成,寔宗社默祐之致,非區區使价之力,則其不可以弛極刑,而先上賞也,決矣。請亟寢健命鞍馬田民賜給之命。答曰,勿煩。
又啓曰,掌令李景說,以臣於日昨三臺臣處置,竝請出仕矣,追聞物議,則以旣停更發之啓,勢難隨參,奏御文字之間,未免差錯,宜置落科,而强請出仕,以此爲非,大加譏斥。臣何可一刻晏然於臺次乎?正言鄭壽期,以臣等日昨傳啓時,有李宜顯·黃龜河等啓辭中,刪去措語,減降律名之事矣,卽伏聞長席陳疏,大加譏斥。臣於此,不勝瞿然之至。凡言事之體,惟當就其人而論其罪而已。至於以子及父,則終涉過當,故果爲刪削添入之語,復從前啓之律。黃龜河則不學無識,仰人唇舌,終非竄謫之罪,故改以削黜,然論啓之時,先之以簡通,申之以私札,苟使長席,意有不合,情志相通之間,悉陳所見,有所挽止,則臣何必强自刪減耶?伊時往復之際,數次問議,終不可否,今乃以爲不待消詳,惟意所欲,有若初不相問者然,臣未知其指意之所在也。雖然,臣白首殘齡,志氣摧頹,言議之間,無一新奇,差强人意,則宜乎長席之責臣以乖臺例而傷臺風也。臣旣於峻發之論,容易刪減,而被其詆斥,則臣何敢一刻蹲冒於臺次乎?執義梁廷虎,以臣伏見掌令李景說避辭,以日昨諫院處置事,見非物議,引以爲嫌,臣於是,亦不勝瞿然也。蓋臣於伊日,隨牌詣闕,同僚以三臺立落,有所簡問,臣以竝當請出之意,往復相議矣。到今諸議,頗以爲宜置落科,而强請出仕,有違臺體,僚臺旣以此引避,臣以參涉處置之人,難冒之勢,少無異同。臣見識蒙陋,言議拙澁,當此鞫獄未了,朝著多事之日,未有片言半辭,少效言責,因一處置間事,厚招非議,反顧慙悚,靡所容措,其何可一刻抗顔於臺端乎?司諫金啓煥,正言李眞淳,以臣等之頃所自列,當在應遞之科,而處置請出,誠是意慮之外,尋單退伏,只自悶蹙矣,乃者憲府兩臣,以强請出仕,見非物議等語,相繼引嫌,臣等難冒之勢,於此益著,而僚臺避辭,亦由於旣停還發之啓。臣等俱以當遞之人,且有嫌礙之端,則處置一款,非所暇論,以此以彼,有不容一刻苟仄於臺次者。不得不瀆撓於嚴廬淸齋之中,臣等之罪,尤無所逃,引嫌而退。處置失當,致有物議,徑先減律,有違臺例,與聞停論,勢難仍在,初旣停啓,宜在落科。請掌令李景說,正言鄭壽期,執義梁廷虎,司諫金啓煥,正言李眞淳,竝命遞差。答曰,依啓。
判尹兼判義禁沈檀疏曰,臣以八耋垂死之年,實無供職之勢,而祗緣鞫事方張,私悃莫暴,黽勉參坐,愧懼方深,今以金吾議讞事,臺彈峻發,臣尤危怖悚慄之至。頃日睦天任擊錚原情覆奏時,取考其時三大臣收議,則皆公平原恕之意也。大臣以其時目覩之人,備諳獄情,而其言如此,卽今所徵信者,惟此而已。先大王特從三臣議,快施寬典,則年久旣骨之後,尙置丹書,實爲可悶。伏況兩朝牽復之命,俱出於體下之德意,而旋因臺議,累致還寢,則子孫血泣鳴冤,實無足怪,而第此事關係重大,臣不敢私自擅便,稟議於大臣,則大臣亦以爲是,而勸其速讞,故臣果與諸僚,反覆相議,敢以原恕牽復之意,措辭覆奏矣。不意玆者,彈章峻發,旣請本事之還收,仍及議讞之獄官,臣身被斥,固不足恤,而其所爲言,吁亦甚矣。在臣廉義,宜卽自列,而臺啓所論,百意非常,前頭勘罪,必不至止於問備之罰,臣杜門縮伏,以竢罪名之句斷。昨者延勅動駕之時,旣未得進參,今日大庭呼嵩之班,館所陪扈之列,又未得趨詣,臣之罪戾,萬殞猶輕。伏乞聖慈,亟罷臣本兼諸任,使臣得以優游田野,以卒天地生成之澤,不勝萬幸。五月二十六日入啓答曰,省疏具悉。卿其勿辭,從速察職。
吏曹參判兼同義禁金一鏡疏曰,伏以,臣之待罪金吾,已閱四朔,適當鞫獄,不敢辭避,因循荏苒,迄至于今,凶逆之誣辱,固不足論,物議之誚讓,不一其端,萬萬難冒之勢,略有所仰暴於筵中,竊想聖明,亦已俯燭之矣。當遞不遞,尙復蹲仍,昨日首堂,爲慮獄囚之多滯,要與開坐,臣遂强病勉赴,合席出令之際,下吏乃以小報來示,正言鄭壽期,劾擊諸堂之啓,蓋峻發矣。蒼黃罷坐,顚倒出門,不惟諸僚相顧慙恧,郞屬府吏,亦必駭笑。祗此一款,足見臣儱侗冥,跋前疐後,不宜周旋於聖朝纓弁之林者,較然明甚。若夫議讞一事,竊嘗謂先朝三大臣,朝野之所共尊信,其言信皆有徵,而在厥初,輒爲原貸之論者,丁寧可據。臣之謬誤,竊附其義,欲加原恕於年久旣骨之餘,臣可謂太不解事矣。乃者諫臣言議森嚴,至以彝常將斁爲語,臣誠危怖,靡所自容,臣何敢抗衡臺議,煩費辭說?會値迎勅之時,獲遞贊禮之任,而至於啓稟而改付標,固已惶悚無地,且法駕曉動,玉趾親屈,臣子分義,不敢息偃私室,趨伏於郭外路左,祗候迎送,粗伸忱誠,而臣之踪地,轉益悶蹙。第念諫臣,恕諒太過,罰止於問備,想必有方來未勘之律矣。目今職名未卸,拘掣極多,明日陳賀,前頭鞫坐,末由進身,公私俱妨。且伏聞明將有館所擧動之命,臣方忝在宰臣之後,君父臨館,接待客使,而獨阻於陪扈之列,揆以職分道理,寧有是哉?伏乞聖明,亟賜鐫削,以謝臺議,以安賤分焉。五月二十六日,入啓。答曰,省疏具悉。卿其勿辭,從速察職。
左尹兼同義禁金重器疏曰,伏以,臣於金吾兼任,固知才望之不稱,疾病之難强,而適當鞫事方張,召命荐降,逃遁不得,黽勉趨承,而連日參鞫,不過備員而已,凡於奏讞之際,不能出意,見論可否,負職之責,臣固自知矣。卽伏見諫臣啓辭,論睦天任原情回啓之事,而咎責甚峻,臣不勝悚縮之至。臣於伊日,見首堂所出啓草,則其所援引故三大臣獻議中語,蓋出於原恕之意,故臣亦隨衆聯署矣。今者臺臣,斥之以游辭奏讞,彝常將斁等語,至施問備之罰,臣尤惶懍不知所以自措也。以此罪名,已難一刻仍冒於職次,而且臣腰脚不仁之病,實是十數年沈痼之證,北塞往返,轉益添劇,一朔鞫坐,勞悴倍甚,行步起動,全不自力,委頓床席,叫苦欲絶,今日陪扈之班,末由進參,而其在分義,亦不敢偃伏私次,堇堇擔曳,只伸迎送之禮於城門之外,臣罪至此,萬殞難贖。情勢之外,病狀如此,實無復起供職之望,若不早賜處分,則前頭鞫坐,將無備員按治之勢。伏乞聖慈,俯垂矜察,亟命遞臣金吾兼任,以謝臺議,以便調息,千萬幸甚。五月二十六日,入啓。答曰,省疏具悉。卿其勿辭,從速察職。
上在昌慶宮。停常參·經筵。
趙景命啓曰,大司憲鄭齊斗在外,掌令愼惟益,持平金弘錫,疏批未下呈辭,持平趙翼命呈辭,執義及掌令一員未差,今日監察茶時之意,敢啓。傳曰,知道。
金始煥啓曰,吏曹郞廳來言,臺諫有闕,政事,何以爲之?取稟。傳曰,再明日爲之。
趙景命啓曰,卽者義禁府都事來言,今日當爲鞫坐,而領議政趙泰耉,身病方重,右議政崔錫恒,差祭不得開坐云矣,敢啓。傳曰,知道。
金致龍,以魂殿參奉,以宗室意啓曰,本殿三年祭需用餘粉藿七十斤,早藿七十斤,蔈古四十斤,昆布三十斤,多士麻三十斤,藿耳十七斤,綠藿二十斤,黃角十斤,甘苔八斤,細毛五斤,生薑四十斤,加士里五斤,石茸四斤,海衣四貼,熟大棗一斗,栢子一石十斗,榛子一石一斗,胡桃一石七斗,乾杮五十貼,黃淸五升,白淸三斗,雀舌五斗,甘醬二瓮等物,還下該司之意,敢啓。傳曰,知道。
兵曹口傳政事,以金啓煥·李眞淳單付副司果。
金致龍啓曰,雨勢如此,陪祭百官雨具事,微稟。傳曰,知道。
趙景命,以禮曹言啓曰,今以兵曹判書李光佐疏辭,有令禮官稟處事,命下矣。今此國祥變除之日,侍衛諸臣,率多崇品重宰,而都無一哭,有乖情禮,故有此疏陳,欲伸其罔極之情,而第念侍衛者,警備非常,事體至嚴,哭泣等事,有不可行於其間,蓋大駕未出宮時,則侍衛將士,先爲待候於閤外,其前不可先行展哭之禮,殿下哭臨易服之時,則侍衛將士,各持雲寶劒,肅敬列立於齋殿門外,不敢移動一步地,則亦無展哭之隙,自上祭罷還宮之後,則侍衛將士,亦不可獨自拜哭於罷祭之後,今以大駕未出宮之前,使得一哀爲言,至引諸執事先四拜之例,而凡祭享哭泣,皆有節次,而諸執事之先入祭庭者,雖先四拜而無哭,且此皆是祭官,而侍衛將士,則與祭官,事體有異,祭禮未始之前,決不可先許拜哭矣。王朝典禮,至爲嚴重,勢有所拘,情或未伸,故五禮儀,初不磨鍊者,非闕文也。事勢卽然,前後國恤大小擧哀練祥易服之際,侍衛諸臣,俱不得行哭泣之節,今若容易變通,創行新規,則不但事例未安,亦非所以重警衛之道,疏辭雖如此,置之,何如?傳曰,允。
大妃殿·大殿·中宮殿·世弟宮·嬪宮,政院·玉堂夕問安。答曰,罔極。
大妃殿·大殿·中宮殿,藥房夕問安。答曰,罔極。
兵曹判書李光佐疏曰,伏以,孝寧殿祥朞,只隔一宵,臣民哀痛之情,靡所止極,伏惟聖上終天之慕,益復如何?臣方待罪兵官,有不得不仰陳者,蓋當親祭時,兵曹都摠府官員,皆以侍衛入參,都無拜哭之節,罔極之情,無以少伸,所受衰服,自歸於無變除,亦涉無端,此宜自朝家,另有所指揮,顧念侍衛之任,所以備不虞察非常,事體至爲重大,自出宮以後,還宮以後,祥禮又畢,禮無外哭,惟當於未出宮之前,曲賜變通,使得伸一哀耳。或曰,哭泣有數,公體尤嚴,祭禮未始,臣子何敢先哭?此言似矣,亦有不然者。國家祀享,拜揖有節,至於諸執事,有先四拜之禮,諸侍衛之先哭拜而後侍衛,不過此例也。且擅行,則固不敢,而朝家變通而許之,有何不可?此不但臣一身事,許多卿宰之伸哀脫衰,亦關公朝大體,顧淸齋之中,瀆擾爲懼,私稟於大臣,又議於禮官,而諸議終不歸一,不得不今始上聞,臣尤死罪,伏乞聖明,亟垂察納,命禮官,急時磨鍊,分付,不勝幸甚。答曰,省疏具悉。疏辭,令禮官稟處。
領議政趙泰耉箚曰,伏以,臣之病勢,發作無常,實有懍懍朝夕之憂,而重擔在身,國事多艱,不敢一日自安,稍有間歇之時,則輒復出應緊務矣。日昨園陵奉審之餘,旋赴鞫坐,翌日請對之由,已陳於議啓之中,而素患痞塞之證,當夜猝劇,頃刻之間,殆至殊域,急灌藥物,亂試艾灸,幸得少蘇,其時危苦之狀,已悉於御醫,書啓之中,今不敢更煩,而厥後諸證,輾轉沈劇,痰塊流轉,着在右脅,滿腹撑亘,轉側俱妨,坐臥皆艱,便同籧篨,今至八日,少無所減,委頓昏綴,作一僵尸,鞫廳請對,終不得進參,當此客使入都,臣所應行之事,皆使僚相替當,昨日動駕之時,俱不得自力陪扈,賀儀載擧,百僚騰祝,而臣獨病淹床簀,無路伸忱,有臣如此,生不如死,病裏惶隕,益無自容,玆敢疾聲仰籲,伏乞聖慈,俯察臣病重實狀,亟遞相職,俾得安意就盡,仍勘臣罪,以重國體,公私不勝幸甚。取進止。五月二十六日,入啓答曰,省箚具悉卿懇。卿之疾患如此,深用慮念,安心勿辭,臥閤論道,以副至望。仍傳曰,遣史官傳諭。
上在昌慶宮。停常參·經筵。
孝寧殿祥祭後,大妃殿·大殿·中宮殿·世弟宮·嬪宮,政院·玉堂單子問安。答曰,罔極。
大妃殿·大殿·中宮殿,藥房口傳問安。答曰,罔極。
大妃殿·大殿·中宮殿,朝廷二品以上·六曹單子問安。答曰,罔極。
大妃殿·大殿·中宮殿,宗班單子問安。答曰,罔極。
大妃殿·大殿·中宮殿,王世弟板位問安。答曰,罔極。
南就明啓曰,初伏已過,自明日處暑間,視事,頉稟。傳曰,知道。
金致龍啓曰,領議政趙泰耉箚子到院,而以祥祭正日,留院之意,敢啓。傳曰,入之。
趙景命,以都摠府言啓曰,入直內三廳武兼禁軍及軍兵等中日習射事,限勅使回還間,啓請姑停矣。今卽旣已回還,今日爲始,當爲中日習射,而孝寧殿祥祭相値,不得爲之之意,敢啓。傳曰,知道。
黃爾章啓曰,卽者義禁府都事來言,今日當爲鞫坐,而領議政趙泰耉,不但身病方重,卽今臺章所遭非常,右議政崔錫恒,情勢亦爲難安,不得開坐云矣,敢啓。傳曰,知道。
又啓曰,卽者領議政趙泰耉,因臺疏不安,陳箚到院,逬出江郊,仍使錄事,來納命召,箚本則齋戒相値,不得直爲捧入,而所納命召,何以爲之?敢稟。傳曰,令史官傳授。
傳于金致龍曰,守侍陵官以下及孝寧殿宗室以下員役等,書啓。
傳于南就明曰,歸厚署外棺板一部,石灰二百石,送于內需司事,言于該曹。
六月初八日,孝寧殿祥祭親行時,入侍,行都承旨金始煥,左承旨南就明,右承旨金致龍,左副承旨趙景命,右副承旨黃爾章,同副承旨朴熙晉,注書尹光益,假注書尹彙貞·柳時模,記事官趙趾彬·趙顯命·宋寅明·申致雲。三更二點,上由賓陽門出,至孝寧殿門外,入幕次,四更一點,上自幕次,御衰服,步入神門,詣板位,俯伏哭,哭止,上入小次,釋衰服,御禫服,復詣板位,哭四拜,上香,奠幣,初獻如常儀,校理呂善長以大祝,讀祝,讀訖,上俯伏·興·降復位,復還小次,王世弟,右議政崔錫恒,行亞獻·三獻禮,三獻訖,上出詣板位,哭四拜,竝如朔祭儀,而有易服奠幣之節焉,禮畢,上出就外幕次,諸臣退出。
上在昌慶宮。停常參·經筵。
下直,公州牧使洪廷弼,沃川郡守趙裕壽。
大妃殿·大殿·中宮殿·世弟宮·嬪宮,政院·玉堂問安。答曰,罔極。
大妃殿·大殿·中宮殿,二品以上·六曹單子問安。答曰,罔極。
大妃殿·中宮殿,藥房問安。答曰,知道。
藥房提調韓配夏,副提調金始煥啓曰,歲月若駛,祥事奄過,仰惟追慕孝思,益復罔極,達夜將事,亦必有傷損,伏未審,夜來聖體,若何?大妃殿哀毁之餘,又過昨日,氣候何如,而王世弟氣候,亦復何如?臣等忝在保護之地,不得入侍,已經累月,當此暑濕之節,不可不率諸醫入診,詳察聖候,以盡保攝之方,不勝區區憂慮,敢來問安,竝此仰稟。答曰,日月易逝,祥祭倏過,益復罔極。慈殿氣候安寧,而世弟氣候平穩,予則無事,勿爲入診。
朴熙晉啓曰,大司憲鄭齊斗在外,執義及掌令一員未差,掌令愼惟益,持平金弘錫,疏批未下呈辭,持平趙翼命呈辭,今日以監察茶時之意,敢啓。傳曰,知道。
朴熙晉,以都摠管言啓曰,副摠管柳重茂,以義禁府同義禁,本府坐起,晝仕進去之意,敢啓。傳曰,知道。
假注書尹彙貞有頉,代李匡德爲之。
李匡德在外,代鄭熙揆爲之。
金致龍啓曰,吏曹郞廳來言,今日爲政事命下,而判書李肇陳疏未承批,參判金一鏡,參議李眞儒,俱以病不來,不得開政云,成命之下,未卽擧行,非但事體未安,都政當前,褒貶等事,不可一任遷就,配享諸臣議諡時長官出仕後,可以差出玉堂東壁,而李肇,以未承疏批,昨於特召之下,終不應命,李肇·金一鏡·李眞儒,竝卽牌招開政,何如?傳曰,允。
又啓曰,吏曹三堂上,違牌不進,推考傳旨及罷職傳旨,今方捧入矣,判書李肇,參判金一鏡,更卽牌招開政,何如?傳曰,允。
以吏曹參議李眞儒牌不進罷職傳旨,傳于朴熙晉曰,推考傳旨捧入。
朴熙晉啓曰,吏曹參議李眞儒,旣有只推之命,更卽牌招,以爲參政之地,何如?傳曰,允。
又啓曰,吏曹三堂上,俱爲再牌不進,推考傳旨及罷職傳旨,依例捧入,而判書李肇,前疏未承批,參判金一鏡,辭疏纔已捧入,開政命下後,尙未擧行,事體極爲未安,判書·參判,所當更爲牌招,而一日三牌,有違常例,日勢已暮,待明朝牌招,以爲開政之地,何如?傳曰,允。
又啓曰,日昨禁府諸堂上,承批承牌之後,鞫坐,則因大臣有故,雖不得開坐,而至於本府應爲擧行文書,尙不奉行,別無情勢難安之事,而如是遷就,事體極爲未安,判義禁沈檀,同義禁金重器·金一鏡,竝卽牌招,以爲開坐之地,何如?傳曰,允。
假注書柳時模書啓,臣承命馳往于楊花渡津村領議政趙泰耉所住處,傳授命召,則以爲,卽者史官,特奉聖敎,還授命召於江村十里之外,惶感之極,悶蹙倍切,臣於白首垂死之年,以心跡,猝然見疑於年少之人,尙何顔面,復據於百僚之首乎?臣之情地,終不可復進者,國人之所共言,旣出國門,則命召,何敢冒受?謹使錄事,復此齎納,尤不勝死罪之地云矣,敢啓。傳曰,知道。
朴熙晉啓曰,領議政趙泰耉所納命召,史官承命傳授,則又令錄事還納,何以爲之?敢稟。傳曰,更令史官傳授。
記事官尹光益書啓,臣承命馳往于楊花渡津村領議政趙泰耉所住處,命召更爲傳授,則以爲,臣之情地,決無復進之理,則命召之還納,事例則然,而至命史官,再次傳授,惶隕抑塞,不知所達,俟譴之中,終不敢冒受,謹使錄事還納云矣,敢啓。傳曰,知道。
朴熙晉啓曰,領議政趙泰耉所納命召,依傳敎,更令史官傳授,則又使錄事還納,何以爲之?敢稟。傳曰,更令史官傳授。
記事官宋寅明書啓,臣承命馳往于楊花渡津村領議政趙泰耉所住處,傳授命召,仍宣聖批,則以爲,臣之所被人言,極其危怖,不敢偃息於城裏,忍過終祥,擔曳病軀,逬出掖門之外,冀蒙鐫遞而斥遠之,以爲自靖之圖矣。特命史官,傳宣聖批,誨諭之旨,寬慰之意,逈出尋常,至以臺言過當,予已知之,安心勿辭,卽日入來,從容調理爲敎,臣伏地莊誦,感涕自零,臣之情地危臲,萬無冒進之理,病勢添劇,亦無復起之望,今日所祝,惟在速解職名,守分待盡,俾國體無傷,私分粗安而已。至於命召,荐蒙還授之命,終不敢仍留,復使錄事,謹此齎納,不恭之罪,尤萬殞難贖,纔經寒熱,神識昏瞀,不能盡所蘊,只自瞻望雲天,伏枕悲泣云矣,敢啓。傳曰,知道。
朴熙晉啓曰,史官承命馳往于領議政趙泰耉所住處,傳宣聖諭,仍傳命召,則又使錄事還納,何以爲之?敢稟。傳曰,承旨敦諭傳授,與之偕來。
又以康陵石物修改都監言啓曰,臣等進詣陵所,詳細奉審,則王后陵上屛風石隅缺起中坼處,長二尺,上廣一尺一寸五分,下廣一尺四寸,一如大臣奉審後,書啓中辭緣,依定奪,下方缺落處,當以石片彫琢補空,其上缺起處,使工手磨琢,一體起畫矣。事當趁卽始役,修改吉日,令該曹推擇擧行事,分付,而兩陵上石物塗炭間,有剝落之處,石物修改時,一體改塗,何如?傳曰,允。
又以禮曹言啓曰,取考本曹謄錄,則祔太廟及王大妃殿上尊號,中宮殿冊禮後,竝皆各有陳賀之禮,而方物物膳,並爲封進,且其各殿陳賀之日,亦並有方物物膳封進之規,計其方物物膳度數,則至於十二度矣。曾在辛丑丙辰年陳賀時,因特敎,皆有所裁減,而此非臣曹所敢仰稟之事,依舊例封進之意,知委各道,何如?傳曰,允。
又以禮曹言啓曰,今此討逆告宗廟進箋陳賀頒敎事,啓下矣,告廟吉日,令日官推擇,則今六月二十五日爲吉日云,同日曉頭,先行遣大臣告宗廟,孝寧殿辰時陳賀頒敎事,當爲知委擧行,而取考甲申·庚申兩年討逆時謄錄,則進箋陳賀,因特敎,竝爲權停,只行頒敎矣,今則何以爲之?敢稟。傳曰,權停。
又以禮曹言啓曰,祔太廟後還宮時,進儺禮耆老儒生,敎坊各進歌謠,街巷結綵,闕門外左右綵棚事,載錄於五禮儀,而曾於辛丑·丙辰祔廟後,因本曹啓稟,竝勿擧行,今番則何以爲之?敢稟。傳曰,勿爲磨鍊。
黃爾章,以戶曹言啓曰,卽者訓鍊都監草記,戶·兵曹木各二十五同,爲先貸用事,允下矣。比年以來,木綿稅入,大爲減縮,封不動千餘同,幾盡取用,況今祔廟三都監策應之餘,又經勅行,此外許多需用,亦不能繼給,經費之苟簡,此已可見,訓局之所請得平兵木,不過旬望內當爲上來,而卽今本曹事勢,決無許貸之路,貸下一款,安徐,何如?傳曰,允。
黃爾章,以工曹言啓曰,年例流頭各殿進上木梳所裹之袱,國恤三年內,則以白袱封進矣。祥祭雖已經過,禫祀未行之前,以玉色袱封進之意,敢啓。傳曰,知道。
又以戶曹言啓曰,今二月二十五日,大臣·備局堂上引見入侍時,戶曹判書金演所啓,各司貢物,當初量其用度,詳定貢案矣。國家需用,古今有異,昔之有餘者,今反不足,元貢外加用,或至有三四倍者,且有貢案所不載之物,今多進排,此則自本曹,元給價本,故經用,日益凋弊,各司元貢物種中,用度稀罕,頗有餘裕者,參酌除出,以緊用物種,推移換作取用,何如?上曰,依爲之事,命下矣。各司元貢中有裕物種,參酌除出,以緊用之物,推移換作,別單書入,癸卯條爲始,依此擧行之意,知委于宣惠廳及各該司,何如?傳曰,允。
領議政趙泰耉箚曰,伏以日月遄邁,終祥倐過,聖情廓然之痛,益復靡逮,未死孤臣,餘喘尙延,忍見是日之再屆,而所遭人言,罪名狼藉,不敢進身於內庭,只自伸哀於外班,五情崩隕,一倍罔極,臣之情地,固不宜一刻偃滯於私次,忘冒廉媿,不卽出城者,只以祥事大迫,不忍便離京闕,瞻號於野外,淟涊遲回,以待今日,爲區區畢義之地,而私心增愧,度日如年,玆從闕下,舁出國門,轉尋鄕路,爲待勘之計,瞻望宸極,但有涕淚,仍竊伏念,臣之薄材淺識,加以踪跡畸危,疾病癃痼,豈有一分堪據鼎軸之望?稍竢國事少定,退歸鄕里之意,旣已面陳於最初入對之日,而節次推升,猥當元輔之重,夙宵兢懼,如隕淵谷,而朝廷草創,位著不備,凶逆大起,國勢危疑,重以先大王實錄之役,祔廟尊崇之禮,俱係國家大事,不可以一日少緩,故蚊山之負,不計其力,尸氣之餘,不恤其殆,强策濱死之喘,思效筋力之責,而少有勞動,痞塞輒發,受任以來,言病半之,今則添劇,已過旬望,衝痛益肆,老氣難敵,粒食久却,衰元漸摧,冥然之期,飾巾以竢,此生餘日,更無報答隆恩之路,中夜悲隕,死目將不瞑矣,況又注措乖宜,動拂群情,釁敗百出,誚讓四至,早晩狼狽,臣固自料,今此臺章所論,實亦臣誠信未孚之致,臣何可費辭較爭,以傷事體也?若其行語間云云,伊時入侍諸臣所同聽,聖明亦必記有之矣。臣何嘗質言其在藥院不知,一如言者之言耶?不容語意本末之如何,徑疑其牽係私情,崎嶇用意,巧爲緩此緩彼之計,臺臣之意,其亦深矣。此則疎迂如臣,雖欲强爲,而不能者,聖明在上,臣又何辨?只緣臣之處地危臲,攻臣者,輒籍此爲口實,末乃私意蔽痼,獲罪君父爲言,老而不死,橫被惡名,上以辜負眷知,上以毁辱身名,罔非臣盤礴苟蹲,不早斂避之罪,而誰咎哉?今臣此行,如不顚躓於路中,得以畢命於丘壑之下,則微臣有遂初之幸,聖朝有禮退之美,雖死之日,猶生之年,所受命召,謹此解納,略將短箚,仰控危忱,神思迷瞀,語無倫次,尤不勝惶懼焉。伏乞聖慈,俯賜體諒,亟命先遞臣所授本職及實錄摠裁都監敦匠之任,俾無公私狼狽之患,其餘諸任,次第鐫許,俾得安意取盡之地,千萬幸甚。答曰,省疏具悉卿懇。臺言過當,予已知之,卿其安心勿辭,卽日入來,從容調理。仍傳曰,遣史官傳諭。
校理呂善長,副校理李明誼,修撰尹游,副修撰李顯章等箚曰,伏以,臣等伏聞,領議政臣趙泰耉,因持平金弘錫之疏,昨自闕外夫班,擔舁入城,直向江郊,臣等竊爲國事世道,不勝憂惋之至,噫嘻,昨年十月事,尙忍言哉?凶臣威立,天位將傾,陳忠效誠之人,擧將糜碎之勢,伊時大臣,奮身於荒野屛斥之中,輿疾於駭機焱發之際,凜然不顧一身之死生,不計群奸之阻搪,叩閤入對,收還成命,扶天日於一髮之危,回國勢於泰山之安,宗社之得有今日,伊誰之力也?及夫兩宦事出,則涕泣陳誠於兩宮,逆閹妖婢,俱正王法,以之光聖上之德,安春宮之心,觀其前後樹立精忠,可以貫金石,事業可以光簡冊,此不但聖上之所深倚毗,抑亦先大王陟降之靈,必將悅豫於上,天下後世亦必曰,朝廷有賢宰相矣,雖然,時當敗局之餘,身摠庶事之繁,凡所猷爲,豈必屐履皆當,相難違覆,曰可曰否,固不害爲共濟之義,而今者弘錫,拈出筵奏時行語間數字,直以在藥院不知之說,反實抑勒,言外揣意,註下添脚,有若意在庇私。故先縱緩者然,吁亦甚矣。其時筵奏,臣等亦詳聞於入侍諸臣矣。其曰其人,時在藥院,知與不知,非外人所知云云者,初非有一毫加恕於逆魁之意,其擧藥院爲說,雖曰不緊,不過語次蹉失而已。此胡大事,且其大忠至誠,功存社稷,臺臣亦旣知之,則抑獨何心,忽地追提於事往之後,崎嶇爲說於常情之外,公肆詬罵,不少顧籍,至使大臣,不得安於位而後已耶?目今朝著草創,殆不成樣,百責所萃,只在於元輔一身,而因一臺疏,蒼黃去國,國事茫無所措,朝家轉益寒心,有識憂歎,實不知稅駕之所也。噫,殿下所與共國者,不過一二忠藎之老臣,而意外被詆,殆近一旬,尙無慰安之敎,臣等竊爲殿下慨惜也。伏願聖明,特降明旨,別加誠禮,卽日敦召,以尊國體,以幸國事焉。取進止。答曰,省箚具悉。箚中敦召之請,誠甚得宜,可不留心焉?
上在昌慶宮。停常參·經筵。
朴熙晉啓曰,大司憲鄭齊斗在外,執義及掌令一員未差,掌令愼惟益呈辭入啓,持平趙翼命呈辭,持平金弘錫疏批未下呈辭,今日以監察茶時之意,敢啓。傳曰,知道。
趙景命啓曰,備邊司郎廳來言,今日賓廳坐起日次,而大臣有故,不得來會云矣,敢啓。傳曰,知道。
南就明啓曰,今日持公事入侍日次,而日氣蒸鬱,時無公事,頉稟。傳曰,知道。
又啓曰,假注書鄭熙揆,時無職名,依例付軍職冠帶常仕,何如?傳曰,允。
朴熙晉啓曰,吏曹判書李肇,參判金一鏡,俱爲牌不進,推考傳旨,今方捧入,而開政命下之後,稱以未承批,連日違牌,事體極爲未安,更爲牌招,以爲趁卽開政之地,何如?傳曰,允。
又啓曰,今此頒赦,何等重事,而連因金吾首堂之引嫌違牌,尙未擧行,事體極爲未安,判義禁沈檀,更爲牌招,以爲急速開坐之地,何如?傳曰,允。
黃爾章啓曰,卽者吏曹判書李肇,參知金一鏡,再牌不進,推考傳旨,今方捧入,而開政命下,今至兩日,尙不擧行,稱以未承疏批之前,決難行公,成命之下,一向撕捱,其在事體分義,殊極未安,所當更爲請牌,卽令開政,而一日三牌,有違常例,何以爲之?敢稟。傳曰,明日開政。
又以禮曹言啓曰,今此討逆後進箋陳賀權停事,命下矣。頒敎節目,當依前例,以親臨磨鍊,而第伏念,國祥雖過,禫祀未行,此與平常時日有異,似當以權停例磨鍊,而王世弟行禮一款,亦何以爲之?竝此仰稟。傳曰,權停,宜矣。
又以禮曹言啓曰,今六月初三日,迎接都監提調金演,館伴李台佐,請對入侍時,館伴李台佐所啓,臣於頃日惠陵莎草有頉處奉審時,陵上石物,亦爲奉審,則比諸他陵,不設欄干石·望柱石·武石矣。敬陵·恭陵石物,亦不設欄干石·望柱石·武石,惠陵石物,蓋倣此兩陵。敬陵,是德宗大王,在世子時昇遐,恭陵,是章順王后,以世子嬪昇遐,故所排石物,有所減殺矣。諸議以爲,卽今則惠陵事體,與初有別,依他陵例添排未備之儀物,有不可已云,而事係陵寢重事,問于大臣處之,何如?上曰,依爲之事,命下矣。議于大臣,則領議政趙泰耉以爲,病勢方劇,又被臺參,竢譴之中,不敢獻議。右議政崔錫恒以爲,惠陵石物,初雖依恭陵例減殺,今則事體與初自別,陵上石物,似當依他陵例一體施行,而第念欄干石排立時,勢當改封陵,事體極爲重大,欄干石,則姑爲安徐,望柱石及武石,待潦雨開霽後,涓吉安排,恐爲得宜,伏惟上裁。領中樞府事金宇杭,左議政崔奎瑞,在外不得收議。大臣之意如此,上裁,何如?傳曰,依右相議施行。
又以禮曹言啓曰,因康陵石物修改都監啓辭,修改吉日,令該曹推擇擧行事啓下矣。修改吉日,問于日官,則六七月,皆有拘忌,八月,乃是吉朔云,以八月內擇日修改,何如?傳曰,允。
同副承旨朴熙晉書啓,臣承命馳往于楊花渡津村領議政趙泰耉所住處,傳宣敦諭之旨,則以爲,臣昨因傳批史官之回,略陳情地之迫隘,疾病之危惙,以冀天日之俯燭,得蒙處分之早下,千萬夢寐之外,承宣之臣,又復馳臨於江村荒寂之中,敦諭之旨,辭意勤懇,奬諭之隆,誨責之切,逈出尋常,仍命與之偕來,此豈負罪賤臣所當得者哉?臣於病昏叫死之中,忽蒙此非常之渥恩,惝況驚惑,莫省所喩,罪名旣深,病情方危,而非分之寵,一至於此,此實臣死期將迫之致,以首頓地,只自惶感悲泣而已。臣縷息未絶,尙有一分知識,國事之多艱,豈不念及?聖恩之優渥,豈不知感?況古人追先帝報陛下之義?在臣今日,唯在纂修敦匠之役,以盡畢義効誠之道,而人言罔極,不可復進,疾勢危劇,不可復起,卽今昏昏惙惙之狀,傳諭承旨之所目見,臣雖欲冒沒自力應命,亦不可得也。情危病劇,轉動無路,孤恩犯分,罪益萬死,唯願聖明,特軫臣情病之俱無可進之勢,召還承宣,俾令王人,毋致久淹,以重損國體,千萬幸甚。至於命召,公體私分,固不敢冒受,而兩日之內,近侍四辱,每煩陳稟,亦極猥越,當竢遞職之日,復爲還納矣。亟命遞解臣本職及兼管諸任,俾無公私狼狽之患,令臣安意就盡,以卒生成之澤。是臣區區至祝,臣瞻天望聖泣血悲懇之至云矣。臣旣承與之偕來之命,而卽今病勢,實無起動造朝之路,臣姑爲仍留之意,敢啓。傳曰,知道。
趙景命,以兵曹言啓曰,宣傳官尹和鼎呈狀內,素患痰滯之症,遇濕添劇,呼吸不通,轉側須人,旬朔之內,萬無起動供職之望,斯速變通云,身病如此,則侍衛之地,不可等待其差復,今姑改差,何如?傳曰,允。
又以兵曹言啓曰,今六月初十日,幼學趙璘稱名人,自金虎門入來,忠義金世貞稱名人,自丹鳳門入來,差備門外擊錚,極爲駭愕,竝令攸司,囚禁治罪,金虎門守門將韓萬慶,丹鳳門守門將金光浚,常時不能禁斷雜人,以致闌入,俱難免其責,推考,何如?傳曰,允。
又以義禁府言啓曰,卽接月令醫員金命坤手本,則時囚罪人鄭治,以八十抱病之人,重得泄瀉,病勢漸重云,自前罪人病勢如此,則有保放救療之規,敢此仰稟。傳曰,依爲之。
右議政崔錫恒疏曰,伏以光陰迅邁,國祥奄過,伏惟聖上終天之痛,一倍號隕,臣民攀慕之忱,益復無涯,臣於日昨憲臣之疏,竊不勝瞿然慙悚之至,玆敢略暴情懇,仰請嚴誅,以冀聖明之矜察焉。蓋於伊時,臣自鞫廳,進詣藥院,勸領相同請入對,臣之本意,亶出於朝家處分,有違法例,且關後弊,有所論列,而遣辭之際,不能詳審,見非公議,非止一端,其後兩司請對,論斥臣等之言,極其嚴峻,臣與領相,胥命於金吾門外,聖批開釋,夐出尋常,臺臣陳疏,多所平恕,此猶就事論事而已。非有深意,則不得不出,而按獄,然其自訟之念,蓋未嘗少弛于中矣。今者憲臣,追提旣往之事,專攻領相,而此由於登對一事,則在臣私義,固已萬萬不安,而至其疏中所謂勅礪盡心等語,固知出於激礪頹惰之意,而臣雖無似,職忝臺司,旣不能蕫率百僚,盡其職責,反爲年少臺官之所糾檢,朝廷體統,緣臣而壞盡無餘,將何顔面,冒居鼎席,受人嘲侮,而曾莫之恤乎?且臣於金吾諸堂被彈之事,亦有所難安者,輒復略陳危折,以備睿覽焉。春間判義禁沈檀,以睦天任擊錚原情回啓事,來問於臣,臣以玆事所關重大,固難輕議,而旣有二三元老之收議,歲月又過三十餘年之久,今雖回啓,似無所妨之意爲答,不復審量,率爾酬酢,追思至今,悚惕無地,至若勸其速讞云者,非臣所言,而年老之人,錯記言語,亦無足怪也。今者臺議峻發,抨彈之擧,至及於議讞之人,此亦臣難冒之一端,以此以彼,俱不可晏然於具瞻之地。伏乞聖慈,俯賜諒察,將臣本職,亟許鐫削,仍治臣不職之罪,以警具僚,以謝公議,不勝幸甚。臣於自劾之章,不宜攙入他語,而旣有所懷,亦安得自隱於淵鑑之下乎?前日筵中,領相,以頤命,身在藥房,凶謀之知與不知,非外人所可知爲辭,而筵說訛傳,致此紛紜,其亦不幸之甚矣。今乃不考筵話之差爽,不諒本情之無他,直驅之於私意蔽痼之科,斷其平生,勒成罪案,抑獨何哉?其奏辭之不審,世自有公議,非臣之所敢知也。且以領相之出萬死扶宗社,知有君父,而不知有其身,斷斷忠赤,可證天日,而今乃爲一從弟,甘心於忘君負國,此固人情天理之所必無也。若其至誠大忠,功存社稷,臺臣亦已知之,人有如許之忠,如許之功,則設有一言之做錯,宜在原恕,而惟意噴薄,少無顧藉,此固出於常情之外,臣竊爲惋愕也。當此國事草創,殆不成樣,朝象泮渙,湊泊無期,雖使大小臣僚,聚會精神,一心寅協,猶懼不濟,又於此際,以萬萬情外之言,凌蹴元老,使不得居其位,則殿下,誰與咨訪謨猷,彌綸敗局也哉?矧今領相,本任之外,其所兼管,無非緊重,如實錄廳,則各房刪節之役已畢,而因摠裁之引入,時政記尙未分授,堂郞,束手閑坐度日,祔廟都監,則時急擧行之甚多,而因都提之不出,留時引日,亦未得趁卽稟處,事事掣肘,無以措手,凡此數款,俱係緊急,不容少緩,惟在聖上,委曲開釋,備盡誠禮,期於勉出,實朝野之幸也。愚衷所激,妄論及此,伏願恕其愚而察其忠焉,臣無任惶灼祈懇之至,謹昧死以聞。答曰,省疏具悉卿懇。臺臣疏語,不必深嫌,卿其勿辭焉。仍傳曰,遣史官傳諭。
吏曹參判金一鏡疏曰,伏以日月遄邁,祥事奄闋,號隕慟割,靡逮靡及,伏想殿下,孝思不匱,哀慕罔極,禮有節而情無窮,哭泣崩迫之餘,不瑕有傷損於玉體也哉?區區憂慮之忱,實切于中焉,如臣不肖,忝列卿月,頑然不滅,視息尙存,三年倏過,六月重來,一伸至痛,變除衰杖,情理義分,有不容已,廉隅雖重,未暇自卹,日昨召牌疊降於半日之間,或以金吾,或以天官,臣卽趨命不敢爲違逋之計者,寔出於衷情悲苦,方喪禮嚴,自不得不爾,豈爲是職事有一分堪承之望,而情勢無百般難安之端而然也。臣於金吾兼任,按治鞫獄,七十許日,精力徒耗,嗔責沓至,便在當遞之科,而向又將坐旋罷,慌忙被逐,今安得揚揚復按事於堂堂王府之重哉?不惟臣心愧恥,有靦於更對郞吏,抑亦聖朝禮使臣隣之道,容其自處,許副所願,允合於事理,況又天官本職,一味虛帶,今至四朔之久,春間都政,旣不進參,前後注措,亦無與聞,銓衡要地,許久癏曠,是豈國體之所宜,有臣心之所敢安,而適緣國家多故,臣所兼諸務,有不敢一例擔閣者,敦匠之任,修史之役,與夫謀叛大逆,按問時急,晝宵忙擾,靡暇陳籲,必遞之職,尙縻身上,是臣之罪也。迺者喉院,以開政有命,請牌銓官,而臣名混入於其中,恩召再辱,今又以金吾事,三降天牌,偃蹇坐違,亦有所不敢,隨牌祗詣於九閽之外,而念臣自知銓職,已非己任,人亦視臣爲旣遞之官,獨聖明,深居九重,特未照察臣本情與一世公議耳。噫,臣旣以身殉社稷,矢于一心,曲謹小嫌曾不辭避,苟可有出脚下手之勢,臣豈以浮辭,仰凂於紸纊之聽哉?目今朝著之上,根柢未固,枝葉先搖,必得大力量,授以進退之柄然後,方可以扶持栽培,不至於萎折墜蹶之域矣。臣中夜無寐,每念時事,耿耿憂歎,以達于朝者屢矣。欲激揚淸濁,則怨毒滋甚,欲調劑辛甘,則疑謗紛起,欲收拾中外之人材,窠闕難編,欲通融異同之物情,眼目多礙,當此之會,如臣瑣力淺量,尙何以裨補聖朝維新之化,獲致鑑空衡平之美哉?臣固決知其不堪,在朝家器使之道,亦何用强其所不能也?噫,殿下謂臣有葵藿向日之誠,不欲終棄,又豈無處臣之地哉?頃日榻前大臣,至許臣以精忠,又謂以與之同事,益知臣斷斷無他,其言誠亦過矣。蓋有諒臣愛君憂國生死以之之有素蓄積故也。如使臣,出當銓地,有毫分可爲之勢,臣豈敢無端圖免,以要自便乎哉?伏乞天地父母,哀而憐之,卸解銓職及獄官,得以周旋於兼帶諸職,少效塵露之微焉,臣無任瞻天望聖霣越祈懇之至,謹昧死以聞。答曰,省疏具悉。卿勿過辭,從速察職。
吏曹判書李肇疏曰,伏以臣於本職,一遞之外,無他轉動之路,而日昨聖上悶旱憂民之極,特行社壇親禱之擧,臣之職名,在應差執事之列,不敢以情勢爲辭,冒昧暫出,仍又有客使儐接之命,事係迫急,倉卒辭陛,晝夜疾馳,方到灣上,臣之惶蹙靡安,到此又一倍矣。銓衡之長,甚緊且重,自前無帶此而遠出者,臣於在京時,許久引入,殆至數朔,瘝曠之罪,已無所逃,及今奉命出使,則誠不可與閑司漫官,比而同之,仍帶往來,況今客行渡江,未卜其期,還朝遲速,有未可知,變通之道,尤有所不可已者,且緣臣虛帶,從前差除,政格之間,已多苟簡,目今都堂新錄,最係時急,而無銓長,則不可行,顧臣職名,其應遞之端,不止一二,在路卒迫,不得陳籲,今始披瀝,馳章疾呼,伏願聖明,俯察卽今事勢之決難仍帶,亟許鐫改臣本職,以重銓任,以幸國事,不勝萬幸,臣無任悶迫祈懇之至,謹昧死以聞。答曰,省疏具悉。卿其勿辭,從速行公。
上在昌慶宮。停常參·經筵。
金致龍啓曰,來十五日,儒生殿講日次,而上前開柝相値,頉稟。傳曰,知道。
趙景命,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管東善君炳,今春夏等部將褒貶磨勘事外,兵曹褒貶坐起,晝仕進去之意,敢啓。傳曰,知道。
以備忘記,傳于金致龍曰,守陵官礪城君楫加資,內廐馬鞍具一匹,外居奴婢六口,田五十結賜給。侍陵官吳斗興加資,內廐馬鞍具一匹,外居奴婢四口,田三十結賜給。參奉徐宗一·宋湜,六品遷轉,兒馬一匹,參奉李益煥,兒馬一匹,參奉任,上弦弓一張,忠義朴鐔,兒馬一匹賜給。
又以備忘記,傳于金致龍曰,孝寧殿飯監金友奎·李世重·權榻碩,竝飯監除授,別監趙泰賢等,四守僕車德轔等,四各色掌曺泰建等十九,限三年免役,而已免役免賤者,妻子中限三年免役,各色掌金時泰·金貴奉·洪時漢·吳時俊等,限二年免役,姜占同·朴富元·權以賢·金麗溟·安次萬,限一年免役,此中私賤,則依他例代免,事知守僕李就善,奠吏二,飯監趙廷虎,水工六,照羅赤四,房直十八,禁漏使令二,令該曹米布分等磨鍊題給。
又以備忘記,傳于金致龍曰,孝寧殿都薛里韓信國·鄭重明,進止長番內官李仁栽·朴重瑞·崔震泰·車聖載·李景禧·李景和,陵進止長番內官許有章,竝加資,薛里內官韓相一·金興西,各半熟馬一匹,徐後悌·酒房韓景相·金萬重,進止內官白文弼·閔元芳·池宗海,陵進止內官李濬,各兒馬一匹賜給,金澄·金繼文,各上弦弓一張賜給,金碩鳴,勿論。
奏時官前司果金孝錫,前直長趙相完,本衙門高品付祿,奠禮崔壽天,司鑰除授,飯監安時旭,守僕尹晉宗·朱道聖,各色掌李貴等十六名,限己身免役,而免役免賤者,妻子妹壻中,限己身免役,房直二名,限三年依他例代免,守僕馬昌輝,員役李世輝,限三年免役,孝寧殿入番宗室礪山君枋·礪原君柱·西平君橈·驪川君增·密豐君坦·靑陵君模,竝加資,密昌君樴·驪興君垓,各熟馬一匹賜給,達城都正棡勿論,參奉趙興彬·李蘅,竝直長除授權義衡,上弦弓一張,忠義洪禹龍·韓師益·朴弼理·李師說,竝東班職除授。
趙景命啓曰,卽者禁府都事來言,領議政趙泰耉,出往江郊,右議政崔錫恒,疏批雖下,方患暑感,勢難進參,今日鞫廳,不得開坐云矣,敢啓。傳曰,知道。
金致龍啓曰,吏曹郞廳來言,判書李肇,參判金一鏡,俱以病不來,參議未差,不得開政云,開政命下,今至三日,而判書·參判,昨已承批之後,今又以病不進,至使開政之命,累日淹滯,其在分義道理,誠極未安,不可以一時病故,寢閣成命,竝卽牌招,使之開政,何如?傳曰,允。
黃爾章,以義禁府言啓曰,鞫廳大臣以下,頃日請對入侍時,罪人吳瑞鍾,自本府,不待時行刑事定奪矣。卽當奉行,而臺諫,方以更令鞫廳,嚴刑鞫問事論啓,姑不得擧行之意,敢啓。傳曰,知道。
黃爾章,以義禁府言啓曰,謀逆正刑罪人世相養弟金世雄,緣坐爲奴,定屬於求禮縣矣。卽接本道監司報狀,則世雄,本以求禮之人,移居京中云,當初定配時,其本土,未及詳知,致令定屬於本縣,難免不察之失,不勝惶恐,今始改配於慶尙道河東縣,而依例發遣府羅將,仍令押送配所,何如?傳曰,允。
有政。吏批,判書李肇進,參判金一鏡進,參議未差,右承旨金致龍進,
吏批啓曰,大司成及臺諫·玉堂·春坊闕員,本曹郞官,今當差出,而擬望之人乏少,承旨及相避外任,竝擬,何如?傳曰,允。
又啓曰,卽接成均館牒呈,則學諭李夏演,受由過限未上來,依受敎罷職,何如?
又啓曰,思陵參奉金鎭東,敬寧殿參奉林象翼呈狀內,身病甚重,不得察任云,竝改差,何如?傳曰,允。
又啓曰,卽接禮曹移文,則思陵參奉尹拊,除授後過限未肅拜,內侍敎官趙泰萬,除拜已過三朔,不爲出仕,竝依例改差,何如?傳曰,允。
以李師尙爲大司成,金啓煥爲執義,柳弼垣爲副校理,李基聖爲掌令,金重熙爲掌令,李匡輔爲正言,李德壽爲吏曹佐郞,沈珙爲應敎,沈珙爲兼輔德,朴弼夔爲典籍,鄭楷爲司僕正,鄭宇柱爲掌樂正,柳萬重爲宗簿正,尹㝚爲兼西學敎授,尹惠敎爲兼校書校理,朴弼基爲軍資奉事,韓應奎爲內資奉事,金相慶爲尙州牧使,申思說爲繕工監役,黃爲內贍直長,沈尙燦爲尙衣僉正,趙泰億爲校書提調,西平君橈爲司饔提調,礪城君楫爲宗簿提調,李師尙爲掌苑提調,趙光命爲沔川郡守,趙泰億爲社稷提調,李世德爲兼弼善,呂光憲爲金泉察訪,李廷燮爲內侍敎官,黃旻爲思陵參奉,李弘躋爲英陵參奉,林世諿爲徽陵參奉,李廷漸爲孝陵參奉,鄭順一爲顯陵參奉,朴師任爲繕工假監役,尹㝚爲吏曹佐郞,權詹爲大司諫,李鳳年爲獻納,鄭壽期爲文學,李普昱爲說書,權賮爲扶安縣監,趙鳳命爲平康縣監,朴弼夔爲正言,鄭東游爲敬寧殿參奉,郭成泰爲大靜縣監,鄭希泰爲尙瑞直長,李世德爲司諫,金相奭單付注書,李庭綽單付承文博士,李聖天·柳壽垣單付承文副正字,崔熙道·尹世鳳單付學諭,洪啓相單付校書博士,金聖澤·方聖規單付校書副正字,判校金克謙,今加通政,副護軍尹陽來,今加嘉義,兪拓基,今加通政,礪山君枋興祿,今加顯祿,礪城君楫綏德,今加興祿,礪原君柱崇德,今加嘉德,密豐君坦崇憲,今加嘉德,西平君橈承憲,今加崇憲,驪川君增中義,今加承憲,靑綾君模明義,今加中義。
兵批,判書李光佐褒貶坐起進,參判尹就商呈辭受由,參議朴彙登褒貶坐起進,參知柳鳳徵進,右承旨金致龍進。
權尙游·沈宅賢·朴聖輅·鄭思孝·沈樘·李萬稷·尹鳳朝·金相玉·趙泰果·金鎭玉·柳濬·金鼎夏·鄭壽松·韓聖欽·李夢相·崔必蕃·李遇新·李光朝·趙囿春·金鼎相·李弘邁·梁廷虎·愼惟益·金相元單付副護軍,申思哲·李喬岳·李聖肇·朴師益·李景說單付副司直,鄭壽期單付副司果,鄭熙揆單付副司正。
黃爾章,以訓鍊都監言啓曰,都監物力,罄竭無餘,衣資賞格,過時不給,事極未安,計無所出。不得不以戶·兵曹木各二十五同,姑先貸來,及時上下,其代,則以平安兵營所貸木五十同載來分償事,入啓允下矣。卽者戶曹以經費苟簡,草記防塞,兵曹亦不肯許貸。苟使都監形勢,如有一分充給之路,則筵奏啓達,非止一再,廟堂覆啓,非不申明,而各營兩曹,互相防啓,成命雖下,末乃見塞,徒煩稟啓,終無實效,其在事體,何敢一向煩請,而目今營儲蕩竭,無可着手處,首夏應給之衣資,至六月而未下,三月試才之賞布,曠四朔而不給,軍兵之冤呼,已不暇論,而戎政之欠缺,莫甚於此。臣於數日前,僅僅推移,夏等奉足,三百三十四同零,已爲先給,而中旬賞格八十餘同,無復措手之路,日昨草記請貸,蓋出於萬不獲已,而地部不諒,今又牢拒,雖使都監,依舊例直請,災布之白給卄五木同,數甚零瑣,似不宜全然防塞。況此若干木同之數旬先貸,似無所難,而此猶持難不許,惡在乎共濟之意哉?平安兵營木同,因廟堂分定,已爲貸得,其所取用,何待地部之指揮,而卽今潦水漲溢,道路難通,勅行在境,刷馬亦難。今若急於需用,當霖載來,則必致沾濕朽傷,便歸無用。尙此稽運,蓋由於此,今雖催督千里輸運之際,勢將費了一朔。兵家重事,惟在於賞,賞不踰時,古人所戒,而今因儲蓄之窮竭,以致久廢賞典,非但踰時而已,則軍兵之解體缺望,固其所矣。噫,國家之所恃,以爲重者,只在於都監軍兵,而今乃一向恝視,任其呼冤而莫之恤,則脫有緩急,何以責親上死長之義哉?此莫非如臣無似,忝在三軍之長,不能見重於同朝。公家暫時稱貸之常事,屢有成命,而輒皆沮尼,徒使國體重損,軍情落莫,誠非細故也。臣非不知屢次煩稟之爲萬萬惶恐,而所關旣重,終不可但已。上項戶·兵曹木各二十五同,依前定奪,今明日內急速貸送,其代,則以平安兵營木,載來還報事,亟令廟堂,別爲分付,使中旬賞格,趁卽充給,何如?傳曰,允。
持平金弘錫啓曰,臣於頃日,妄投一疏,竊自附尊君父嚴討逆之大義,不暇顧侵斥大臣之嫌矣。聞翌日禮曹判書臣李台佐請對時,縷縷以此事爲言,驅臣於用意傾陷之科。昨伏見儒臣聯名之箚,其所以罪狀臣者,語尤深緊,至加以反實抑勒之目,臣於是,誠不勝駭惑也。夫臣疏中所謂以頤命之連在藥院,爲不知其子逆謀之證云者,非臣創發之也。伊時禁堂陳疏有曰,在藥院,不必知之語,亦恐駟不及也。末又結之曰,禁中一步地,豈足爲不知之證云,其所指論,不啻明白,而聞其疏構出之後,卽經大臣之眼,而大臣亦無別語云,臣之疏語,卽亦禁堂之語也。若使禁堂之疏,有一毫差爽於大臣之本意者,則大臣取覽之際,何無一言辨破?同朝之人,又何以都無一人,致疑於其疏之爽實?今忽斥臣疏語之反實也。所謂反實云者,乃指白爲黑,以有爲無之謂也。臣之疏語,其果彷彿於此乎?謂之爽實,猶此不可,況可勒謂之反實乎?誠未曉其指意之所在也。且臣以大臣筵奏,爲出於顧護泰采之私意者,亦有說焉。夫藥院之說,參之以事情,斷之以義理,決是萬萬常情之所不到,而忽發於大臣之口,雖欲爲大臣曲解,終不得其說,則推原其語意所自,安得不歸之於私意之發也?不但臣之言如此,街談巷議,亦莫不然矣。雖然,臣之致疑於大臣者,不但以其言而已,蓋亦執其迹而論之也。夫自大臣筵奏之後,經幾月日,集·健輩逆節之追出於諸賊結案者,愈益狼藉,而大臣終無一言及於正法,致使堂堂討逆之典,尙未克擧,藉曰,大義滅親,非可遽責於今之大臣。彼頤·集之孥籍,健命之正法,又何所顧藉,而不爲之一請乎?雖無向日筵奏,將無以謝一國之言,況其前日之言,果足爲今日緩討之證者乎?然而大臣決非有私於三賊者,則雖欲使人,不疑其爲泰采地得乎?如是而斥臣以抑勒,臣固不知何說,而大臣旣自以爲無是心,而諸臣之爲大臣分疏,蓋亦近厚之論,則臣何敢自謂說出大臣之心,無所差爽乎?重臣筵奏大意,與堂箚略同,臣不必更爲疊床之辨,而第其以大臣筵奏之錯,歸之於所見之適然者,何其不思之甚也?夫諉之以私意所蔽,猶有可說,若以爲大臣所見如此,則臣恐其所以救大臣者,適所以厲大臣也。且今日朝廷,誠可謂草創,而改紀更化之日,卽是聖上之一初,尤宜修明政刑,嚴愼賞罰,以尊國體,以服人心,其可事事諉之於草創,而唯以苟且了當爲務,甚至私意橫流,正論不行,逆賊逭誅,王章遂廢,而又欲禁臺臣之一言矯拂乎?以是而爲寅協,臣未之聞也。噫,大臣之功存社稷,人孰不知之?古所謂十世可宥,惟大臣可以當之,則臣獨何心,故爲傾軋,以自陷於浮薄傾險之科乎?誠以公義所在,不容終默,而事關討逆,語意自不得不深峻,唯此苦心,固知不見諒於大臣,則諸臣之從而尤責,又何足深異也?第於玉堂箚語,有不能無介然者,臣雖疲劣,亦一淸朝之憲臣,區區所執,實爲尊君討逆之大義,其所爲言,雖或過當,亦幸而不出於阿附大臣之意,則豈宜一向凌藉,不少假借,至目之以崎嶇爲說,欲置臣於用意巧密之地,其爲大臣計則至矣,獨不念待臺閣之太薄乎?夫文彦博燈籠之事,極涉暗昧,而唐介斥之,不疑韓琦,歐陽脩之濮議稱親,非遽出於逢迎之計,而范鎭·呂誨輩論之至深,到今觀之,亦疑其過重,而未聞當時館閣之議,紛然詰責,若今日玉署諸臣之爲也。且其所謂公肆詬罵云者,全似不讀臣疏者然,臣疏之論大臣,只是據理直斥而已,何嘗有一言半句,近於詬罵,而輒以此目加之耶?若以言辭之不能回互,謂之詬罵,則從古言官之非斥宰輔者,擧將不免於詬罵大臣之罪矣,其可以服言者之心乎?且臣疏中,勅厲右揆之語,蓋欲聖上策勉大臣,以盡夫嚴懲討之義而已。自古君臣之間,下得如許文字處甚多,臣意用此二字,無所妨礙,而大臣過加疑怒,至以爲臺官所糾檢爲言,有若臣之疏意,欲使大臣,受勅厲於臺臣者然,誠非臣意慮之所到也。臣本草野寒蹤,性且愚滯,凡於世路機關,人事周旋,都不省解,而區區愛君憂國之誠,自謂不後於他人,新入臺地,適値國有大變之日,目見討逆不嚴,主勢日卑,竊不勝憤惋抑塞之忱,不自量力,妄有論列,而重臣儒臣,迭起交攻,又以情外之言,見非於大臣,臣何敢自以爲是,而晏然於臺次乎?請命遞斥臣職。答曰,勿辭。
黃爾章啓曰,持平金弘錫,再啓煩瀆,退待物論矣。傳曰,知道。
兼說書申致雲疏曰,伏以臣所帶春坊兼任,固非如臣蒙陋者所可堪承,而控免不獲,黽勉行公者久矣。移拜檢閱之後,則史局故例,新入下番,未許參之前,不敢一刻擅離於職次。當此春邸開講趁日召對之時,侍講之官,不容不備,其何敢一日虛帶,以益其瘝曠之罪乎?史局下番之兼帶春坊者,陳章許遞,自有近例,故於入直之後,擬具短疏,隨卽仰請,而屬値齋戒,迄玆未果矣。卽伏見講院草記,則以下番移拜之代,有稟旨差出之請,臣之兼帶,在所應遞者,尤當先爲變通。玆敢露章,仰瀆於宸嚴之下,伏乞聖明,亟命遞改臣春坊兼任,回授無故之人,無使勸講之任,遂至曠闕,則公私不勝萬幸,臣無任屛營祈懇之至,謹昧死以聞。答曰,省疏具悉。爾其勿辭,從速察職。
忠淸監司李宜晩疏曰,伏以臣衰朽昏憒,方面重任,決知其萬不近似,而瀝血陳懇,未蒙恩遞,逃遁不得,黽勉出肅,念臣父母墳塋,在於京畿楊根地,而臣身縻職事,久曠展省,今又受任遠出,離隔先壠,松楸之戀,雨露之感,尤有所不能自已者。顧臣辭陛之期,當在國祥之後,若蒙天恩,優許數日之暇,俾得往返於其前,則庶可以得伸榮掃之願,少紓追慕之情。玆敢不避煩猥,冒死仰籲於孝理之下,伏乞天地父母,俯垂矜愍,特許往省,以遂至懇,千萬幸甚,臣無任屛營祈懇之至,謹昧死以聞。答曰,省疏具悉。卿其勿辭,往省焉。
上在昌慶宮。停常參·經筵。
黃爾章啓曰,禁府都事來言,今日當爲鞫坐,而大臣方有身病,不得開坐云矣,敢啓。傳曰,知道。
事變假注書柳時模有頉,代以李庭綽爲之,李庭綽有頉,代南泰慶爲之。
南就明啓曰,新除授注書金相奭,時在忠淸道唐津地,斯速乘馹上來事,下諭。上來間,假注書鄭熙揆仍察,何如?傳曰,允。
黃爾章啓曰,持平金弘錫,引嫌退待,今已經宿,而憲府無行公之員,尙不處置,事甚未安。除在外未肅拜外,呈告人員,卽爲牌招,以爲處置之地,何如?傳曰,允。
傳于南就明曰,持公事入侍,處暑間姑停。
備忘記,傳于南就明曰,長番內官李仁栽·崔震泰,承傳色差下,政院知悉。
金致龍,以侍講院言啓曰,孝寧殿望祭,王世弟親行事下令矣。分付該曹,擧行之意,敢啓。傳曰,知道。
又以祔廟都監言啓曰,永昭殿徽號玉冊文製述官,以藝文提學姜鋧差下矣。卽今攻玉旣畢,刻役方急。聞玉冊文,姜鋧已爲製置,以辭職上疏,時未承批之故,不敢書入云。莫重刻役,漸至遷就,極爲未安,令政院稟旨催促,俾無刻役稽滯之弊,何如?傳曰,允。
又以觀象監官員,以提調意啓曰,曆法之疎密,驗之於日月交食,故虧圓分數及時刻,如有秒忽相差於算法,則隨差隨改,以期合於天行,乃治曆明時之法也。一自大統,變爲時憲之後,已過九十有五年,天道有積漸之差,其理固然。彼中改正其差,交食分數,自上年出送咨文於我國,欲驗其合與不合,凡治國必以曆法,爲王政之先務,因此幾會,仍送曉解曆法者,學得其改正之法,求得其改刊之書,且日光閃爍,其虧缺分秒,非肉目可見。彼中有測量食分之妙器,而於曆家,有工師之準繩規矩也。兼得此器然後,可以細測圖形,而回咨於彼中,今番謝恩使之行,以此意,添入於咨文中,使本監官許遠,隨往覓來,何如?傳曰,允。
持平趙翼命啓曰,請亟寢頤命·昌集收孥籍産還收之命,依律擧行事。措辭見上請器賊依喜賊例,亟擧收孥籍産之典事。措辭見上請洪龍祚極邊安置事。措辭見上請龍川府使任勗,遠地定配。措辭見上請健命鞍馬田民賜給之命事。措辭見上新除授掌令金重熙,時在全羅道扶安縣任所,大司諫權詹,時在廣州府任所,請斯速乘馹上來事下諭。引嫌而退。語雖不擇,所執亦重,揆以臺體,不可輕遞,請持平金弘錫出仕。答曰,不允。下諭事及處置事,依啓。
副校理李明誼,副修撰李顯章疏曰,伏以臣等,卽伏見持平金弘錫之避辭,則以臣等日昨聯名之箚,費辭詆斥,臣等不勝瞿然之至。蓋弘錫疏出之後,得聞首揆請時入侍諸臣之言,且見謄傳筵說,則疏中藥院一款語,頗爲差爽,而不究其情,先疑其心者,亦非論人平恕之道。故臣等果以反實抑勒等語,有所論列矣。今憲臣斥之以深緊,譏之以分疏,臣等未知深緊者何語,分疏者何事。噫,大臣之向日所樹立者,果何如也?謂之功存社稷,誠質神明,亦非過矣。況大臣旣處臣導之地,必聞石碏之義,豈以庇私之意,故爲緩討之計哉?推以常情,斷無是理。雖有語言間差失,功過足以相當,此古人所謂,不以一眚掩德者,無乃憲臣於此,未或深思耶?臣等之略有辨論者,本非分疏大臣也,亦非攻斥臺官也。目見國事之泮渙,朝家之潰裂,中夜無寐,心竊憂歎,不量瑣力,妄欲調劑,而言不見信,反被譏詆,臣實自取,尙誰咎哉?揆以廉隅,有難晏然於職次,伏願聖明,亟許鐫遞臣等之職,以謝人言,以安私分,不勝幸甚。答曰,省疏具悉。臺言過中,不必深嫌。爾等勿辭,從速察職。
上在昌慶宮。停常參·經筵。
下直,東萊府使朴乃貞,珍山郡守鄭重萬。
趙景命啓曰,大司憲鄭齊斗,掌令金重熙在外,執義金啓煥未肅拜,掌令李基聖未肅拜陳疏,持平趙翼命·金弘錫呈辭。今日以監察茶時之意,敢啓。傳曰,知道。
金致龍啓曰,吏曹郞廳來言,承旨有闕,政事,何以爲之?取稟。傳曰,明日爲之。
又啓曰,事變假注書南泰慶,時無職名,依例付軍職,冠帶常仕,何如?傳曰,允。
又啓曰,卽者義禁府都事來言,今日當爲鞫坐,而領議政趙泰耉,出往江郊,右議政崔錫恒,不但身病未差,陳箚未承批,不得開坐云矣,敢啓。傳曰,知道。
又以弘文館言啓曰,新除授應敎沈珙,校理朴弼夢,副校理柳弼垣,除拜有日,尙不出肅,竝卽牌招察任,何如?傳曰,允。
以江原監司呂必容身病,殿最未能及期封進,待罪事,狀啓,傳于金致龍曰,勿待罪事,回諭。
金致龍,以禮曹言啓曰,來八月初八日,宗廟預告祭,遣官設行事,已爲啓下矣。元宗大王室則祧遷,仁祖大王以下各室,則當次次陞遷,應用幄帳諸具,先爲移設後,始乃奉移神主,各室龕室,亦當竝爲奉移,此則都監擧行,而一時奉移之際,必致喧擾。太祖大王以下各室,竝當奉移於移安廳,待遷排設後,還爲奉安矣。各室預告祭祝文中,皆告祧遷及祔廟之意竝及,暫爲移安之意爲當,而常時凡有修改,皆行先告事由及移還安之祭。今此移安祭,則兼行於其日預告祭矣,還安祭,則事畢後,卽當設行,祭官執事,令各該司擧行,何如?傳曰,允。
又以禮曹言啓曰,因大臣收議,惠陵陵上望柱石及武石,涓吉安排事,命下矣。陵上石物,事體至重,以石物追排都監稱號,堂上郞廳,令該曹卽爲差出,何如?傳曰,允。
又以祔廟都監言啓曰,頃日都監郞廳,移拜守令仍任時,此後都監郞廳,切勿遷除外任之意,奉承傳,分付銓曹矣。昨日政,二房郞廳工曹佐郞趙鳳命,移拜平康縣監,朝令之不行,極涉未安。都監事役未畢,尤不可付諸生手,郞廳趙鳳命仍任,何如?傳曰,允。
又以祔廟都監言啓曰,敬寧殿徽號玉寶篆文書寫官開城留守李世最,旣已書寫,謹將二本封進,以備睿覽裁擇之意,敢啓。傳曰,知道。正本用之。
又以尊崇都監言啓曰,王大妃殿玉冊文書寫官,以前修撰權益寬,旣已啓下矣。今當來詣都監書進,而時無職名,令該曹口傳付軍職,使之冠帶仕進,何如?傳曰,允。
又以冊禮都監言啓曰,永徽殿敎命篆文,開城留守李世最,旣已書寫,草本封入,以備睿覽之意,敢啓。傳曰,知道。
又以冊禮都監言啓曰,中宮殿金寶篆文書寫官開城留守李世最,旣已書寫,謹將二本封進,以備睿覽裁擇之意,敢啓。傳曰,知道。正本用之。
領議政趙泰耉箚子曰,伏以臣病將死矣,加之以人言罔極,忍過終祥,擔舁出城,爲歸死丘壑之計,而氣力澌頓,不能前進,姑淹江郊,以俟拭巾之期,昨於箚批,開釋備至,繼又特遣承宣,敦諭勤摯,仍命與之偕來,是何將絶之喘,荐蒙恩數,一至於此?一縷未泯,感涕盈襟。情地之迫隘,姑舍勿論,賤疾之危惙,無復餘地,而虛辱王人,相守於荒野之外,伏枕昏昏之中,以是惶悶,病若增添,伏乞聖明,俯諒臣病勢不可復起之狀,亟命召還承宣,仍令盡解臣所帶本兼諸任,俾得安意就盡,以卒天地生成之澤,千萬幸甚。取進止。答曰,省箚具悉卿懇。卿之所患如此,深用慮念。卿其安心勿辭,卽爲入來,以副至望。仍傳曰,遣史官傳諭。
假注書南泰慶書啓,臣承命馳往于楊花渡津村領議政趙泰耉所住處,傳宣聖批,則以爲,臣病昏將死之中,伏承史官,馳臨傳批,俯念賤疾,辭意勤摯,奉讀未半,涕血交流。第臣瀝血之懇,猶未見諒,抑鬱之極,求死不得。卽今臣之氣力,無一分餘地,實無起動之勢,而王人相守,亦且累日,已極不安,而虛帶相職,衆務俱廢,宜就刑章,以勵群工,伏乞聖明,俯諒臣病勢萬無可起之狀,卽令遞解臣所帶諸務,仍卽召還承旨,俾臣得以安意將息,以卒天地生成之澤,千萬至祝,臣無任伏枕悲泣,曰兪之音,仰首顒企云矣。傳曰,知道。
右議政崔錫恒箚曰,伏以臣資才綿薄,識慮淺短,雖閑司宂務,尙難稱塞,顧此輔相之職,何等責任,自被謬恩,非不欲力辭牢讓,期於必遞,而適値官獄初起,事會迫遽,蒼黃詣闕,終至冒出,繼以朝家多事,苦無暇隙,因仍蹲冒,已過半年,凡所猷爲,動拂輿情,瑕衅百出,罪悔徒積。被人詆斥,前後非一,而貪戀遲回,坐妨賢路,私心悶縮,若坐針氊。矧今元輔出城,國事渙散,臣之蹤跡,轉益孤危。機務鞅掌,誰與商確?朝論携貳,誰與調娛?一念及此,茫無措手,臣雖欲淟涊盤礴,其可得乎?且臣積月勞瘁之餘,精力殆盡,百疾交侵,加以將攝失宜,重得暑感,宛轉床席,伏枕涔涔,肢體萎憊,不能運用,精神昏眩,若墮烟霧,沈奄尸日,了無起色。當此獄事未完,餘囚尙多,鞫廳開坐,一日爲急,而緣臣病篤,出場無期,一身狼狽,姑置勿論,揆以國體,寧有是理?伏乞聖慈,俯諒微懇,將臣本職,亟賜鐫免,改卜賢德,速完大獄,公私不勝幸甚。取進止。答曰,省箚具悉卿懇。被人詆斥,前後何限,而未有如卿之汚衊者,以體國之誠,何足深嫌?須體此意,安心勿辭,勉副如渴之望。仍傳曰,遣史官傳諭。
上在昌慶宮。停常參·經筵。
李萬選啓曰,大司憲鄭齊斗,掌令金重熙在外,執義金啓煥未肅拜,掌令李基聖未肅拜陳疏,持平趙翼命呈辭,持平金弘錫疏批未下呈辭。今日以監察茶時之意,敢啓。傳曰,知道。
金致龍啓曰,本院郞廳今春夏等褒貶,當爲磨勘,而都承旨未差,限內不得爲之之意,敢啓。傳曰,知道。
又啓曰,左副承旨趙景命,病不仕進,右副承旨黃爾章,以病陳疏後,已過數日,卽今廳中,位甚不齊,出納之地,事多苟簡,竝牌招察任,何如?傳曰,允。
李萬選,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
以應敎沈珙,校理朴弼夢牌不進罷職傳旨,傳于李萬選曰,推考傳旨捧入。
兵曹參判尹就商三度呈辭。傳于李萬選曰,只遞本職。
李萬選,以刑曹言啓曰,新溪編配罪人金弘禧,符同皮女,歐其叔罷其養,貪財斁倫之罪,已悉於前日回啓中,不必更陳,而嚴刑改配之命,旣已判下,故去月旬間,發關海營,使之狎送京司,以爲勘罪之計,海營亦發關新溪縣,今過二十餘日,尙不來現,若非中途亡命,必是潛隱圖囑,以待臣身遞職之日也。特發刑差,搜捕其家,則厥子志鼎,乃於日昨,始爲現身,稱以厥父在謫所患染云云,其爲誣罔情狀,尤極痛駭。果如其言,弘禧實有身病,則新溪之距京,僅四日程,新溪縣監,豈不據實回報,以陳其不得捉送之由,而終無一言,其無身病,於此可知。渠以啓下罪人,違拒朝令,稱病隱匿,遲徊觀望之狀,萬死無惜。彼幺麽一微漢,終不能正其罪,則紀綱,職此而漸頹,人心,由是而益肆,豈不大可寒心哉?臣方在陳疏乞免之中,不宜更煩他說,而此漢罪狀,關係非細,故如是仰達,各別督現,以加等之罪,照律勘斷,以爲懲惡勵俗之地,何如?傳曰,允。
以右副承旨黃爾章牌不進罷職傳旨,傳于李萬選曰,推考傳旨捧入。
李萬選啓曰,卽者禁府都事來言,右議政崔錫恒身病,尙未差歇,今日鞫坐,亦不得爲之之意,敢啓。傳曰,知道。
又以侍講院言啓曰,孝寧殿望祭,王世弟親行時,宮官不可不備員,輔德李濟,日昨出肅之後,諉以未承批,連呈辭單。說書李普昱,除拜有日,而尙不出肅,竝卽牌招,以爲備員陪從之地,何如?傳曰,允。
又啓曰,吏曹判書李肇,參判金一鏡,以政注間事,來詣請對矣。傳曰,引見。
有政。吏批,判書李肇進,參判金一鏡進,參議未差,右承旨金致龍進。
吏批啓曰,臺諫及玉堂闕員,今當差出,而擬望之人乏少,相避外任竝擬,何如?傳曰,允。
又啓曰,本曹正郞,今當差出,而擬望之人,方在解由未出中,合有變通之道,何以爲之?敢稟。傳曰,勿拘解由。
又啓曰,本曹佐郞尹㝚,與本曹參議李眞儒,有婚嫁應避之嫌,佐郞尹㝚改差,何如?傳曰,允。
以李萬選爲承旨,李世德爲副應敎,李明誼爲獻納,金重器爲兵曹參判,金始煥爲右尹,任舜元爲判決事,李眞儒爲吏曹參議,金始㷜爲修撰,李衡坤爲漢城判官,趙明震爲尙瑞副直長,南鶴增爲掌樂直長,崔昌億爲平康縣監,朴宗潤爲長寧殿別檢,李彦緯爲掌樂僉正,崔守慶爲兵曹正郞,尹惠敎爲吏曹正郞,沈世俊爲刑曹正郞,趙銑爲思陵參奉,金夏英爲厚陵參奉,兪彦通爲濟原察訪,金就綱爲開城敎授,金始燁爲典籍,李喜春爲直講,朴涏爲司成,鄭楷爲司諫,鄭壽期爲弼善,成孝錫爲工曹正郞,金聖廈爲廣興副奉事,南就明爲都承旨,金致龍爲左承旨,李萬選爲右承旨,尹世鳳單付奉常奉事,朴璘單付奉常副奉事,崔熙道單付兼養賢奉事,獻納李鳳年,今加通政,年七十一,侍從臣父,工曹佐郞趙鳳命仍任。
兵批,判書李光佐進,參判未差,參議朴彙登進,參知柳鳳徵病,右承旨金致龍進。
兵曹啓曰,今五月二十五日,鞫廳大臣以下三司請對入侍時,同義禁柳重茂所啓,白望以陸玄事,囚禁於禁府矣。及虎龍告變書之入,恐其逮及,自獄中踰墻而走,爲李天碩爲名人所執捉,來告禁府。天碩旣有執捉之功,宜有賞典矣。下詢于大臣而處之,何如?崔錫恒曰,旣有捉得之事,則宜有論賞之道,加資,似宜矣。上曰,依爲之事,命下矣。取考其戶籍,則李天碩之碩字,乃是錫字,又曾納粟,受折衝帖,而係是影職,影職折衝,曾無就加嘉善之事,依前例仍授折衝眞資,而許付軍職,以本名天錫下批之意,敢啓。傳曰,知道。
以鄭德徵爲羽林衛將,李震華爲五衛將,韓命斗爲訓鍊僉正,申弼周爲都摠都事,李檉爲宣傳官,李萬榮爲梨津萬戶,閔思誠爲司禦,林象鼎爲侍直,鄭弘信爲景福〈宮〉假衛將,朴鏜爲忠壯衛將,李重培爲文兼,權絿爲四山監役,延壽益爲三田渡別將,朴泰翊爲同知,李能華爲同知,金始煥·魚史衡·鄭載岳·李眞儒·李世瑾·兪拓基·趙由恒·金克謙,單付副護軍,尹就商單付副司直,李衡秀單付副司果,南泰慶單付副司正。
金致龍啓曰,臣與南就明,伴直入省記矣。就明除拜都承旨,纔已出去,新除授右承旨李萬選,卽爲牌招入直,何如?傳曰,允。
趙景命啓曰,昨因祔廟都監草記,永昭殿徽號玉冊文,藝文提學姜鋧,已爲製置,而辭疏未承批之故,不敢書進,令政院稟旨催促事,允下矣。莫重玉冊,刻役方急,而未及承批之前,不敢製進,其勢固然。自本院無他催促之道,何以爲之?敢稟。傳曰,疏批已下,製進。
李萬選,以兵曹言啓曰,本曹所屬靑坡·盧原兩驛馬匹上中下等,合一百匹,而驛卒貧殘,不能喂養,每因本曹啓請,得戶曹稅太二百石,或米太各一百石劃給,非止一再矣。上年畿內大侵,馬位田畓,幾成赤地,疲殘驛卒,方在飢餒濱死之域,馬匹尤不能喂養。勅使時幾至生事,厪厪經過,而卽今鞫獄未了,人馬之飢困至此,凡干公行,無以責應,事之可慮,莫此爲甚,必有別樣救急之道,然後庶可保存。雖在常年,戶曹米太,尙且劃給賙濟,況此飢歲,尤不可不及時變通。別庫米太,各一百石,依前例特爲劃給,以爲救濟驛卒之地,何如?傳曰,允。
判敦寧洪萬朝疏曰,伏以臣於賓客之任,自分精力,少無堪承之望。除拜之初,控疏祈免,顒俟恩許,尙靳批旨,荏苒五朔,一任虛帶。日昨冒沒承命,亶爲國祥奄迫,必欲一參祭班,而旣出之後,震宮相見禮,亦不敢廢閣。仍又一番齒跡於朝夕講筵,以伸瞻望之誠,而前批未下之前,旣無因仍行公之理。重以癃孱昏瞶,實無以稱塞職責,更尋疏本,見阻喉司,一倍惶縮之際,卽聞臺疏,謂臣老病不供仕,請賜遞改。此蓋相諒之言,而又陳离筵勸講,別樣揀擇之意。臣之才分,豈有一毫近似於此任,而姑以老病爲辭者,亦可想其忠厚之心也。顧臣老病實狀,不待臣之贅陳,實是通朝之所共知也。大臣旣言其年老有實病,臺官又陳其老病不供仕,史局之任,幸已卸解,賓僚之職,亦將鐫免,而卽今所帶備局太常提擧等任,或參廟謨,或掌享祀,俱非閑漫之職,則又何可一向虛縻於床席之身哉?伏乞聖明,亟允臺議,遞臣賓客之任,仍將臣本職及所兼諸任,使臣得以優游自在,永謝朝行,不勝幸甚,臣無任屛營祈懇之至,謹昧死以聞。答曰,省疏具悉。卿勿過辭,安心行公。
左參贊姜鋧疏曰,伏以臣衰病侵尋,踪跡畸孤,自揣微分,決難行世,鍾漏之戒,常結心肝,而犬馬之性,尙戀軒墀,遲徊至今,果速顚躓,無非自取,尙誰咎哉?臣於向時,積忤當路,寄命於羿彀之中者,今幾年矣。自是以後,尤無仕宦之念,名塗榮選,視猶機穽,閑司漫職,亦難驅策,而至於史局,則異他官爵,義同往役,不敢辭避。且伏念,不肖微臣,過蒙先大王眷遇,委曲庇護,終始剪拂,拯之於水火之中,置之於袵席之上者,非止一再,隆恩誤渥,天地莫量,殞首結草,此生難起,竭力殫誠,唯在於撰史一事,故不量精力,積月仕進,未敢一日言病,若値僚席不齊,郞廳有故,則愼重之極,不敢獨自開庫,虛往虛來者,間亦數矣。與臣同事之人,皆是一時名勝,非臣所可獨擅刪節,而每當開卷握簡,則肅然敬畏,有若對越天威,旁搜廣考,精白一心,不敢放過,一例不敢疎漏,此則非但都廳傳寫,諸臣之所共目覩,耿耿此心,天日在上,而但慮知識淺短,聞見寢少,或致一毫差誤,獲罪神明,夙夜憂懼,若隕淵谷,而駁正之論,忽發於臺閣之上,臣誠惶隕震駭,求死不得,若使臣,早自引退,以避駭機,則誰復指點瑕摘,而亦豈勞惠文冠之彈章哉?其所謂少有藻繪之能,臣實愧其過許,而其他論列,皆是實際語也。今臣年過致仕,跡忝耆列,則謂之老耗,誠非誣詆,至於拙之一字,亦臣一生遵守,如奉拱璧,而每慮氣質麤疎,恐或踰閑者也。聖上,固宜採納直言,屛退魯劣,而尙念帷蓋之舊,不卽快賜處分,臣誠抑塞惶悶,尤不知置身之所也。伏乞聖明,將臣春秋堂上之任,爲先鐫罷,使史局重事,不至緣臣久曠,不勝幸甚,且臣所帶政府西壁及藝苑提學,決非如臣老拙荒廢者所敢冒據,至於玉冊文製述之命,尤萬萬不敢承當,劃卽一併遞改,移授他人,俾重國事,俾安微分,千萬懇禱,臣無任涕泣祈祝之至,謹昧死以聞。答曰,省疏具悉。文衡之任,不宜過辭,安心行公。
康熙六十一年壬寅六月十四日巳時,上御進修堂,吏曹判書李肇,參判金一鏡,請對入侍時,左承旨南就明,假注書鄭熙揆,記事官宋寅明·申致雲。吏曹判書李肇進曰,臣等於政注間,不無稟達之事,故敢爲請對矣。本曹參議方有闕,今當差出,而都政,當行於此月之內,必差其無故卽出之人然後,可參大政,而參議前望中人,皆在外,在京無故之人甚少,罷散之人,別爲敍用,其中纔遞外任解由拘礙之人,亦有之,併爲變通然後,可以備擬,罷職之人,前參議李眞儒也。解由拘礙,卽李明彦也。或爲敍用,或爲蕩滌,以爲擬望之地,何如?上曰,依爲之。出下敎又啓曰,承宣之望,向時則在京之人旣少,自前有外任竝擬之規,故其時稟白竝擬矣。卽今則擬望之人,旣有裕,外任在遠之人,若依前盡擬,則可擬之人,其數浩多,此後則外任勿爲擬入事,敢達。上曰,依爲之。又啓曰,謝恩使自前觀之,勅行回還後,不久出去,今番勅使,旣已回還,謝恩使,固當卽爲發送,而副使柳重茂,年過七十,故以考例變通事,纔已陳疏,自前年過七十之人,未有差送之事矣。金一鏡曰,先朝,已有定式之事矣。肇曰,柳重茂姑爲改差,其代,今日政差出,何如?上曰,依爲之。又啓曰,柳重茂改差之代,今宜差出,而卽今位著不備,嘉善望,甚爲苟艱,堂上中可合之人,問于大臣,陞品備擬,何如?上曰,依爲之。出定奪又啓曰,侍從臣父年至七十,則自朝家,別爲推恩,至有加資之命,近來作爲應行之典,本曹例於歲首擧行,而雖或非歲首,亦有陳達加資之事,司書李巨源之父,年已七十一,依例推恩加資,何如?上曰,依爲之。出下敎又啓曰,諸各司郞屬,各爲自辟,固有其例,而近來戶曹,又爲新創矣。金一鏡曰,大臣兼帶牙門則有之,而各該司無之矣。如臣無似,亦且待罪吏曹,而吏曹固是朝家掄選之任,則當官擇人,乃其職耳。若只憑各該司之自辟,而差出,則不但有侵官之弊,吏曹便作剩官,事體極爲未安,向者戶曹判書金演,請依太僕例,本曹郞官自辟事,啓稟蒙允。或有可合之人,私相書通則可矣,而定爲規式,任意薦望以送,誠極非矣。肇曰,各衙門各爲自辟,亦非好事,況創出新規,直爲薦望以送者乎?自今定奪,戶曹之郞屬自辟事勿施,自銓曹擇差,何如?上曰,依爲之。出擧條一鏡曰,臣以端懿王后玉冊文製述官,今方製進,纔已啓下,而有所稟定事矣。臣取考謄錄,無可據前例,惟列聖誌狀中文宗朝顯德王后玉冊文,書以顯德嬪權氏,追贈爲顯德王后,故臣敢援以爲例,塡書矣。第念文宗受禪後,卽爲追冊,故如是,顯廟朝明聖王后受冊時,直以王妃書之,先朝仁敬王后受冊時亦然,今者中宮殿下玉冊文,亦將以王妃書之,則獨於端懿王后,以嬪字書之,極涉未安,不但臣之意見如此,外間物議皆然,當去嬪字,卽書以王后云,且玆遣某官某授爾之爾字,亦改以以字,玉冊金寶之下,追贈爲端懿王后七字,亦當不書,上下段數處,固宜改定事,無前例,玆敢仰稟後,改付標以入之意,敢啓。上曰,依爲之。出擧條又啓曰,小臣旣爲入侍,以兼帶衙門事,有所稟定事矣。軍門,例有鉛鐵取用之事,自前有外方鉛扂定屬之規,中間自戶曹啓請,逐年備送鉛鐵於軍門,而鉛扂則奪屬於本曹矣。近來則每年鉛鐵,全不備送,軍門需用,元無出處,十分苟簡,訪問外方,則咸鏡道高原郡水洞鉛扂,曾前監司李光佐狀啓,限十年取用事,蒙允,今年限滿云,故臣敢枚擧事由,草記請得,一依道臣例,限十年取用事,蒙允之後,戶曹始爲覺知其限滿,成命之下,又復煩啓請奪,事體極爲未安矣。且咸鏡監司韓世良,又爲狀請,事下備局,而外方之二十年專管,亦涉不當,臣敢仰請,咸鏡道高原郡水洞鉛扂,依初成命,限十年許令永屬守禦廳,分付地部及本道,勿復煩請侵占,何如?上曰,依爲之。出擧條南就明曰,本院院僚一員,以偕來承旨出去,前頭一員,又將赴鞫坐,莫重出納之地,極爲苟艱,右副承旨黃爾章,稱以陳疏未承批,違牌不進,所懷亦有淺深,此後本院定式施行,雖是陳疏未承批之人,竝令牌招察任,何如?上無發落。又啓曰,擧條中上敎,每以唯字書出,唯字與依爲之。固是一意,軍國重事及擧行條件中,以一唯字書出者,似涉單弱,此後擧行文書中,皆以依爲之書之,何如?上曰,依爲之。以次退出。
上在昌慶宮。停常參·經筵。
孝寧殿望祭,王世弟親臨後,世弟宮,政院·玉堂單子問安。答曰,罔極。大妃殿·大殿·中宮殿·嬪宮,政院·玉堂口傳問安。答曰,知道。大妃殿·大殿·中宮殿,藥房口傳問安。答曰,知道。大妃殿·大殿·中宮殿,朝廷二品以上·六曹口傳問安。答曰,知道。
李萬選啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,禁府都事來言,領議政趙泰耉,出往江郊,右議政崔錫恒,身病尙未差復,今日鞫坐,不得爲之云矣,敢啓。傳曰,知道。
金致龍啓曰,右副承旨黃爾章違牌只推後,今日亦不仕進,出納重地,事多苟簡,黃爾章,卽爲牌招察任,何如?傳曰,允。
李萬選,以弘文館言啓曰,本館上番副校理臣柳弼垣,以實錄廳郞廳,晝仕出去,而每每草記,殊涉煩瀆,今後則除草記往來之意,敢啓。傳曰,知道。
以右副承旨黃爾章牌不進罷職傳旨,傳于李萬選曰,推考傳旨捧入。
兵曹口傳政事,副司果尹㝚。
李萬選,以中樞府言啓曰,本府郞廳及錄事·醫員等今壬寅年春夏等褒貶,當爲磨勘,而領府事金宇杭,情勢難安,方在郊外,限內不得爲之之意,敢啓。傳曰,知道。
又以御營廳言啓曰,本廳郞廳及諸將校今壬寅年春夏等褒貶,當爲等第,而都提調臣崔奎瑞在外,限內不得磨勘之意,敢啓。傳曰,知道。
又以禁衛營言啓曰,本營郞廳及諸將官今春夏等褒貶,當爲等第,而都提調臣趙泰耉,方在辭免中,限內不得磨勘之意,敢啓。傳曰,知道。
又以訓鍊都監言啓曰,都監郞廳及將官等今壬寅年春夏等褒貶,當爲等第,而都提調領中樞府事臣金宇杭,以情勢難安,方在郊外,限內不得磨勘之意,敢啓。傳曰,知道。
又以備邊司言啓曰,卽見訓鍊都監啓辭,則都監軍兵首夏應給之衣資,至六月而未下,三月試才之賞布,曠四朔而不給,軍兵之呼冤,已不暇論,而戎政之欠缺,莫甚於此,數日前僅僅推移,夏等奉足三百三十四同零,已爲先給,而中旬賞格八十餘同,無復着手之路,日昨草記請貸,蓋出於萬不獲已,而兩曹不諒,今又牢拒,惡在其共濟之義哉?上項戶·兵曹木各二十五同,依前定奪,今明日內急速貸送,其代,則以平安兵營木載來還起事,令廟堂分付事,陳啓允下矣。都監事勢之切急,已悉於前後啓辭中,況此若干木同之數旬先貸,似無所難,依此數卽速許貸事,分付戶·兵曹,何如?傳曰,允。
又以惠陵石物追排都監言啓曰,今此本陵追排石物,事體至重,功役且大,浮出石物之際,不可不別設爐冶,浮石兩所,不可無次知監造之官,以前參奉徐命杰,爲爐冶所監造官,前參奉朴弼禹,爲浮石所監造官,使之專意董役,而時無職名,令該曹付軍職一體奉審,何如?傳曰,允。
又以惠陵石物追排都監言啓曰,臣等今日會同開坐,磨鍊事目,別單書入,而陵寢石物追排之役,事體重大,必須詳細奉審然後,可無未盡之患,臣配夏·臣重茂,與郞廳成孝錫·金岱,分差監役官趙重昌,領率事知石手,進往陵所奉審後,稟處,何如?傳曰,允。
又以義禁府言啓曰,謀逆正刑罪人宇寬緣坐族屬,及正刑罪人昌道·望·正植等緣坐未,及査出之類,今始現出,故定配所以入之意,敢啓。傳曰,知道。
又以刑曹言啓曰,本曹判書臣朴泰恒,今方陳疏,今壬寅春夏等褒貶,限內不得爲之之意,敢啓。傳曰,允。
又以敦寧府言啓曰,府郞廳等今壬寅年春夏等褒貶,當爲磨勘,而堂上有故,不能備員,限內未得磨勘之意,敢啓。傳曰,知道。
又以兵曹言啓曰,本曹今壬寅年春夏等褒貶等第,磨鍊以入,而所屬司僕寺·軍器寺·典設司·訓鍊院官員等,因各其提調及堂上有故,不得一體磨勘之意,敢啓。傳曰,知道。
又以兵曹言啓曰,本曹今壬寅年春夏等褒貶啓本中,刀擦一處之意,敢啓。傳曰,知道。
又以吏曹言啓曰,今壬寅年本曹春夏等褒貶,所當等第,而堂上有故,限內不得磨勘之意,敢啓。傳曰,知道。
又以禮曹言啓曰,本曹郞廳及所屬各司官員等今壬寅年春夏等褒貶等第,磨鍊以入,而所屬中,宗廟署·社稷署·弘文館·藝文館·春秋館·觀象監·承文院·成均館·校書館·奉常寺·內醫院·典醫監·惠民署·東南關王廟·掌樂院·司譯院官員等今壬寅年春夏等褒貶,各其司領事·提調·堂上有故,不得一時磨勘之意,敢啓。傳曰,知道。
又以義禁府言啓曰,本府郞廳今春夏等褒貶等第,當爲磨勘,而堂上有故,限內不得爲之之意,敢啓。傳曰,知道。
又以戶曹言啓曰,本曹郞廳及所屬各司今壬寅春夏等褒貶,及五部去辛丑春夏秋冬等司宰監去辛丑秋冬等褒貶,依定奪竝爲題目磨勘,而忠淸·全羅兩道都事兼海運判官及京畿左水運判官,則不入於備局別單中,故不爲題目,只書等第以入,軍資監·內贍寺·內資寺·司䆃寺去辛丑春夏秋冬等,今壬寅春夏等,長興庫·平市署去辛丑秋冬等,今壬寅春夏等褒貶,各其司提調有故,五部今壬寅春夏等褒貶,漢城府堂上有故,竝不得磨勘,司圃署去辛丑春夏秋冬等,濟用監去辛丑秋冬等褒貶,官員亦多遷轉,提調旣已遞易,有難考績,依近例蕩減,而啓本中間有刀擦處,不勝惶恐之意,敢啓。傳曰,知道。
又以禮曹言啓曰,卽接東西氷庫,歸厚署所報,則東西氷庫官員等辛丑年春夏秋冬兩等褒貶,其時官員遷轉,不得磨勘,歸厚署官員等辛丑年秋冬等褒貶,其時官員,亦已遷轉,不得磨勘,依例入啓蕩滌云,竝依近例勿論,何如?傳曰,允。
又以忠勳府言啓曰,今壬寅年春夏等褒貶,當爲磨勘,而本府有司堂上不齊,限內不得爲之之意,敢啓。傳曰,知道。
又以漢城府言啓曰,本部郞廳及五部官員·四山監役官今壬寅年春夏等褒貶,當爲等第,而行判尹沈檀陳疏,限內不得磨勘之意,敢啓。傳曰,知道。
又以宣惠廳郞廳,以都提調右議政意啓曰,本廳及常平廳郞廳等今壬寅春夏等褒貶,當爲等第,而都提調領議政臣趙泰耉,方在江郊,左議政臣崔奎瑞在外,限內不得磨勘之意,敢啓。傳曰,知道。
又以工曹言啓曰,本曹郞官褒貶,自己亥秋冬等,庚子春夏秋冬等,辛丑春夏秋冬等至,連因堂上有故,限內不得磨勘之意,曾已頉啓矣。今則其時官員,皆已遷轉,當依近例蕩滌,而屬司中四山監役官戊戌秋冬等,己亥春夏秋冬等,亦因京兆堂上有故,未經褒貶,而其時官員,亦皆遷轉,自漢城府,草記蕩滌,今無可論,而掌苑署·瓦署·造紙署·繕工監·尙衣院·典涓司官員己亥秋冬等,庚子春夏秋冬等,壬寅春夏等褒貶,各其提調有故,限內不得同議磨勘以入,而本曹郞官今壬寅春夏等褒貶及屬司中造紙署官員壬寅春夏等,四山監役官庚子春夏秋冬等,辛丑春夏秋冬等褒貶,合六度等第,磨勘以入,而掌苑署直長朴孟徵,今此褒貶時,無緣不參,依例置之中考之意,敢啓。傳曰,知道。
又以議政府司錄,以右議政意啓曰,本府今壬寅春夏等褒貶,當爲等第,而領議政趙泰耉出往江郊,左議政崔奎瑞在外,臣錫恒,賤疾方苦,限內不得磨勘之意,敢啓。傳曰,知道。
掌令金基聖啓曰,頤·集兩賊,何等惡逆,末減賜死,何等失刑,而卒之收孥籍産之命,亦不免旣允還寢,臣竊不勝訝惑,而繼之以憫菀也。噫,惡子妖姪,締結凶徒,主張三手之謀,而掌上養字,卒爲推戴之巨魁,圖得備忘,扈衛宮城,約定擧行之議,而陰排密布,實主廢黜之凶計,前後賊招,不啻狼藉明白,則究其情節,論其負犯,雖具以五刑,斬作萬段,未足以洩神人之憤,而罪止賜死,大乖治逆之律,故臣據三尺之典,陳孥籍之請,尙冀少伸王法,差快輿情,而爭執愈久,天聽愈邈,實未曉聖意之攸在也。二凶,俱以大臣,盤據深固,通朝受其籠絡,擧國仰其頤指,而一爲推戴之魁,一主廢黜之謀,則國家存亡,殆在呼吸之間,而凶圖未售,逆節先著者,適有天幸耳。言念及此,孰不骨驚心寒?欲臠其肉,而殿下曲加寬貸,不施孥戮之典者,抑獨何哉?以爲非逆乎,則窮凶情節,已彰露無餘矣。旣名爲逆,則安有生不能肆諸市朝,死又闕收孥籍産,而可以爲討逆乎?王章一撓,國綱遂弛,亂臣賊子,益無所懲畏,而國不爲國矣,豈不大可懼哉?請亟寢頤命·昌集收孥籍産還收之命,依律擧行。
器賊,以逆魁頤命之子,爲三手凶謀之主,畢竟歸宿,在於推戴其父,窮凶情節,固已狼藉於諸賊之招,而其陰嗾弘述,謀殺虎龍,欲掩其圖害國舅之事,渠亦直招,則只此一款,便爲承服,且以昌道結案之招觀之,吾非生手之說,顯有自當之意,扈衛宮城之計,又與集賊指劃,則其逆節凶謀,至此尤盡彰露,不可以以其徑斃而不施以逆律,請依喜賊例,亟擧收孥籍産之典。
臣於日昨參鞫時,見虎龍與龍澤面質時文案,則虎龍謂龍澤曰,大小急手,只六七人同事,而廢立之謀,預知者多,金鎭商·洪龍祚爲其外影,又曰,晉州富者朴昌潤,爲黃海水使時,多有人言,喜之密嗾臺諫,洪龍祚彈劾昌潤所憎之人,故方以四百石租,船運上來,此非汝之言乎云云,今昌潤身故,輸租一款,雖無究問之處,而昌潤,爲黃海水使時,與甕津縣令申混,有世所共知之嫌,龍祚在臺,果有彈劾申混之事,以此推之,虎龍所言,實有根據,所謂外影云云者,論其情犯,比之三手諸凶,或不無內外深淺之別,而所可痛者,名爲人主之耳目,實作凶黨之外援,望風承意,如影逐形,左搏右噬,惟其指使,使凶逆之輩,胸臆益逞,聲勢益張,其爲情狀,萬萬叵測,到今諸賊伏法之後,外影和應之輩,不可不次第嚴懲,鎭商,則業以他犯,投畀極邊,而龍祚,則所犯尤著,不容一刻偃息於輦轂之下,請洪龍祚,極邊安置。
龍川府使任勗,緊出於虎龍·洽面質時招辭,而有曰,以銀二百兩,給天紀,求仕於頤命,而久不得官,直欲擧頤命名字,呈狀於京兆之意,恐喝天紀,故天紀不得已居間周旋,終差龍川府使云,勗之與逆輩,親昵交通貨賂之狀,擧此可知,如此之人,不可一日置之於西關雄府,請龍川府使任勗,遠地定配。
臣卽伏見備忘記,有陳奏兼奏請正使李健命鞍馬·奴婢·田結賜給之命,臣竊不勝訝惑之至,夫健命謀逆之情,盡露於鞫招,肆市之請,方登於臺章,況其誣逼聖躬之語,至發於彼中,卽此一款,添一逆節,則酬勞賞功之典,非所論於此人,而今日使事之成,寔宗社默祐之致,非區區使价之力,則其不可以屈王法而頒上賞也,決矣。請亟寢健命鞍馬·田民賜給之命。
臣得見伏法罪人金昌道結案之招,則其與器之,言宮城扈衛事曰,中軍李森,有將略,必不與同事,故領相,與蓮洞李相,駱洞趙相及左相,相議,言于兵判李晩成,出爲忠兵,又曰,四大臣相議,以柳就章爲中軍事,分付於訓將云云,苟使晩成,無所預知於兇謀,則其何以甘受兇賊之指揮,亦何以爲兇賊之信任若此哉?其爛熳相議,締結和應之狀,灼然難掩,鞫廳之不卽請拿,已乖獄體,嚴覈得情,斷不可已,請遠竄罪人李晩成,定配罪人柳就章,一併拿鞫嚴問。
前統制使李壽民,性行麤猾,地望輕賤,虱附頤·集之門,濫叨閫臬之任,仰其喉吻,爲其心腹,物情之駭痛,固已久矣。其在統營也,倚藉權勢,貪饕益肆,其時暗行御史之啓,至以專廢軍務,唯事料理爲語,其私黨之斟酌末減,猶尙如此,則其貪鄙尸職之罪,灼然可見,而權凶輩,周旋彌縫,終無勘罪之事,豈不痛惋哉?噫,乾斷一揮,邦運再安,凡我臣民,孰不懽忻相抃,而壽民獨懷怨懟之心,兇賊赴謫之日,至欲出院門而迎送,統使之不得私出院門,法例則然,雖因人挽止,計卒中止,而其心同氣脗,左袒賊魁之狀,節節明矣,逮夫兩兇,而在荐棘也。船運陸續,專以豢養凶賊爲事,噫,三尺莫嚴,十目難掩,渠安敢顧護凶逆,無小畏忌,若是其縱恣耶?目今鞫事未了,人心危疑,不可使兇賊之餘孽,一日偃息於輦轂之下,請前統制使李壽民遠竄。
門黜罪人李廷熽,爲人妖惡,處事鄙悖,曾在嶺郵,多行不法,馹騎捧退之際,惟視賂物之多寡,其父相休,亦以郵官,身死於任所,則稱以賻儀,勒加收斂於兩郵郵卒,至今怨罵,其貪鄙之態,已不可言,而渠之祖墳,在於公州地,穴短而地窄,渠之諸父群從,常以葬近祖墓爲戒,戒以切勿繼葬,故廷熽,徒生山慾,必欲入葬其父,牢諱葬日,潛自偸葬,逼近祖墳,毁其階砌,而使其父兄至親,皆不得臨穴,世豈有如此悖倫無識之人哉?且以其入臺時所駭痛者言之,厚受慶州賊黨之重賂,至發其時營將削版之啓,其後賊招,旣以寅緣行賂於臺官,圖罷討捕使之狀,箇箇吐實賊招,尙在有目咸覩,渠雖無恥鄙夫,身爲言官,冒受賊賂,劾去治盜之官,無少顧忌,其羞淸朝而辱臺閣,莫此爲甚,如此不法之人,不可門黜薄罰而止,請門黜罪人李廷熽遠竄。答曰,不允。李晩成·柳就章事,依啓。
上在昌慶宮。停常參·經筵。
李萬選啓曰,大司憲鄭齊斗,掌令金重熙在外,執義金啓煥未肅拜,掌令李基聖,持平趙翼命呈辭,持平金弘錫呈辭入啓,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,再明日爲之。
又啓曰,卽伏見京畿水使申光夏今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
金致龍啓曰,右副承旨黃爾章,連日只推之下,今日又不仕進,卽今廳中,事甚苟簡,黃爾章卽爲牌招察任,何如?傳曰,允。
李萬選啓曰,諫院闕啓,已至多日,而正言李匡輔除拜累日,尙未署經,守令亦有未署經者,兩司多官,除在外外,呈告未肅拜人員,竝卽牌招,以爲趁卽開坐署經之地,何如?傳曰,允。
兵曹口傳政事,金弘錫單付副司果,徐命杰·朴弼禹單付副司勇。
備邊司,廣州府尹薦望,朴弼夢·尹游·李世德。
李萬選,以弘文館言啓曰,卽者上番副校理柳弼垣,以未署經,陳疏出去,上番將未免闕直,而應敎沈珙,呈辭受由,副應敎李世德,校理朴弼夢·呂善長,修撰尹游,陳疏未承批,不得循例請牌,修撰金始㷜,副修撰李顯章,竝卽牌招,以爲推移姑陞入直之地,何如?傳曰,允。
以執義金啓煥,持平趙翼命牌不進罷職傳旨,傳于黃爾章曰,推考傳旨捧入。
李萬選,以惠陵追排都監言啓曰,今此本陵石物奉審之行,在於明日,監造官徐命杰·朴弼禹,不可不同往奉審,故昨已付軍職之意,入啓蒙允矣。兵曹以開政未易,不得付職爲辭,不可無變通之道,不待開政,今日卽爲口傳付軍職之意,分付,何如?傳曰,允。
又以吏曹言啓曰,曹所屬宗簿寺·司饔院官員今壬寅年春夏等褒貶,當爲等第,而本司提調有故,不得磨勘之意,敢啓。傳曰,知道。
又以吏曹言啓曰,今日本曹褒貶坐起各司官員參謁時,忠勳都事李德隣·司僕判官金彦熙,繕工監役申思說,典設別檢兪得基,長興奉事金相后·司饔奉事沈得賢,繕工奉事徐命勳,永徽殿參奉李邦鎭,俱以稱病不進,竝推考,何如?傳曰,允。
又以吏曹言啓曰,今日本曹開坼坐起時,考見咸鏡道褒貶啓本,則洪原縣監姜翰周,以怨謗無聞,麤粗何害爲目,則宜置中考,而置之上考,殊無嚴明殿最之意,咸鏡監司韓世良推考,洪原縣監姜翰周罷黜,何如?傳曰,允。
又以兵曹言啓曰,禁軍春等賞格試射,因霖雨不霽,未得畢試,故今方設行,入直禁軍等,依事目,明日除標信出試後,還爲入直之意,敢啓。傳曰,知道。
以修撰金始㷜,副修撰李顯章牌不進罷職傳旨,傳于李萬選曰,推考傳旨捧入。
李萬選,以侍講院言啓曰,本院奴婢,元來鮮少,而近來雜頉漸多,生産絶無,以致所捧零星,本院需用,極爲苟簡,而目今員役等朔下,無以繼給,至有出債於錢布衙門者,殆過數百兩,而還報無路,公家之不成貌樣,莫甚於此,若無別樣變通之道,則實無可以支過之勢,且接翊衛司所報,則本司十四官員,只有下人數名,而奴婢逐年減損,亦無以雇立,若値擧動時,則尤甚苟簡,本司形勢,萬分切迫,此意啓稟,今番逆家奴婢田畓,使之折受,以爲殘司成樣之地云,其爲難支之狀,誠與本院無異,今番逆家奴婢各五十口·田畓各五十結,使之劃給於本院及翊衛司,以爲支用成樣之地,何如?傳曰,允。
同副承旨朴熙晉書啓,臣承命來住於領議政趙泰耉所寓處,體聖上懃懇之旨,敦勉還朝,鎭日備至,而大臣病勢,少無所減,實無作氣轉動之路,相守經過,今至七日,只切惶憫而已。忽自今日食後,大臣病情復劇,大吐大寒戰之後,昏窒不省,症甚危惡云,緣由敢此馳啓。傳曰,知道。
李萬選啓曰,領議政趙泰耉,身病有加之意,纔有承宣馳啓事矣。卽者錄事繼至,以爲症情萬分危劇云,係是大臣病患,敢啓。傳曰,知道。遣御醫看病。
黃爾章,以兵曹言啓曰,今六月十七日,武臣堂上朔試射時,武試官,以李森受點矣。身病猝重,勢難進參云,不得已改擬望以入之意,敢啓。傳曰,知道。
又以賑恤廳言啓曰,賑廳庫儲枵然之中,四朔賑飢,再巡發賣,餘儲無幾,而畿內兩麥大歉,民命近止,麥後設賑,在所不已,而京倉穀物,幾盡罄竭,更無接濟之道,故不獲已行關八道,使之輸納所置賑穀,而近來各邑,專不擧行上司之令,累次催督,無一邑來納者,來頭賑事,似將狼狽,玆於行關之際,略責各邑慢忽之習矣。今者平康前縣監李德壽,自處以名官,使氣噴薄,張皇論報,移怒郞官,恣意侵斥,至以身居上司,氣勢可畏爲言,且以一向嚇叱等語,隱然譏嘲,其在事面,誠極駭然,當初行關,旣非郞官之事,而不過泛責八路守令延拖不納之習而已,則有何一毫可怒之端,而今此李德壽,獨自擔當,如是盛氣侵詆,亦甚可笑,體統所在,不可置之,請平康前縣監李德壽罷黜,何如?傳曰,允。
李萬選,以宗簿寺官員,以提調意啓曰,璿源譜略中,先大王昇遐年月日·殿號及春秋·在位年紀,仁敬王后·仁顯王后徽號,惠順王大妃尊號,殿下卽位年月日,端懿王后·中宮殿下·王世弟誕降年月日及殿號·冊封年月日,世弟嬪誕降年月日·邸號,竝宜依例書錄,而且庚子年重刊譜略子孫錄中,罪死及復職之類,亦爲釐正,何如?傳曰,允。
獻納李明誼啓曰,臣承牌詣臺之後,得伏聞正言朴弼夔疏語,則以臣日昨在館職時聯名箚辭,深加非斥,至謂之曲爲大臣,反攻言者,不料淸朝玉署,有此言議,臣不勝瞿然,繼以訝惑也。夫語言之間,雖或過差,其功足以相掩,則豈可以大臣爲嫌,而不敢爲言,寧激無渝,雖是臺體,其言旣欠稱停,則豈可以臺閣爲解,而不敢容議,且僚臺亦旣曰,過激之言云爾,則從其過處,欲其中就其激處,欲其平者,眞是論思之責,必扶抑失平,落在一偏然後,方可謂之淸朝玉署之言議乎?況臣之箚語,只欲辨論心事而已。有何曲爲之計,直是平說事理而已,有何反攻之意,而今乃以是斥之,何其不相諒至此也?噫,目今大逆未盡懲討,朝議先自橫潰,百事泮渙,莫可收拾,臣不自量力,妄欲調劑,前日引嫌之疏,亦出鎭定之意,如其推波助瀾,縱風止潦之擧,臣非惟不能,亦不欲爲也。以此而僚臺,乃謂之不敢抗辨,厭然服弱,其亦淺之乎知人矣。雖然,臣言議不能見信於同朝,反被其無限譏詆,何可諉以已離其職,而晏然於臺次乎?請命遞斥臣職。答曰,勿辭。
黃爾章啓曰,獻納李明誼再啓煩瀆,退待物論矣。傳曰,知道。
上在昌慶宮。停常參·經筵。
下直,谷城縣監田成一,延豐縣監鄭道顯。
黃爾章,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
藥房提調臣韓配夏,右承旨臣李萬選啓曰,潦雨纔霽,庚炎冞酷,伏未審此時,聖體,若何?大妃殿氣候,亦復何如,而中宮殿氣候,近復何如?王世弟嬪宮氣候,亦何如?臣等久未入侍,今日率諸醫入診,詳察聖候,宜當,不勝憂慮,敢來問安,竝此仰稟。答曰,知道。慈殿氣候無事,予則無事,而世弟嬪宮,亦爲無事,勿爲入診。
大妃殿·中宮殿,藥房問安。答曰,知道。
左副承旨趙景命三度呈辭。傳于黃爾章曰,還出給。
李萬選啓曰,左副承旨趙景命,三度呈辭,有還給之命矣,牌招察任,何如?傳曰,允。
又以弘文館言啓曰,本館上番,連日闕直,事甚未安,修撰金始㷜,副修撰李顯章,昨日違牌,旣有只推之命,更爲牌招察任,何如?傳曰,允。
黃爾章,以工曹言啓曰,本曹筆工林宗伯等,駕前上言內,進上黃毛,本是他國所産,而譯商輩貿來物貨中餘數之故,逐朔各殿進上時,前期搜得,而其品皆劣,擇其中稍優者,則其價甚貴,不能以所受之價,容易貿得,不得不添價,期於必貿之際,轉賣家産,難以支當,諸上司各衙門逐日進排筆之點退,皆由於黃毛之品劣,倍備彌縫,故至於擊鼓登聞,斷指絶業者,前後相繼,卽今形勢萬無支撑之路,內局司僕,俱以貿馬貿藥之事,許其入燕之路,而御供事體,旣無輕重之別,則依內局司僕例,許送筆工一名,好品黃毛,專委貿來事,啓下本曹矣。觀其辭緣,則筆工等難堪之勢,固不暇論,而進上黃毛之好品者,求之譯商,實難貿得,故前頭進上,誠爲可慮,大槪譯商之所貿來者,皆是匹段寶貝之類,而黃毛之好不好,元非譯商等所能詳知者,其所貿來者,只爲物貨中餘數,則以此封進,其在事體,亦甚未安,不可無變通之擧,善手筆工一名,每年使行時,一依內局司僕例,入送燕京,使之專委貿來,以重御供事體之意,自本曹,纔已覆啓蒙允矣。兵曹則定其所騎馬,司譯院則定其人額數云,以此意,分付定式,而每年冬至謝恩使一行,則非徒人額之數多,亦非毛物當貿之節,趁皇曆一行入去然後,可爲毛物之節云,依此定式遵行之意,分付兵曹及司譯院,以爲奉承傳擧行之地,何如?傳曰,允。
以修撰金始㷜牌不進罷職傳旨,傳于黃爾章曰,推考傳旨捧入。
黃爾章,以兵曹言啓曰,惠陵石物追排都監員役料布,令戶·兵曹磨鍊上下事啓下矣。卽今國儲蕩竭,朔下難繼,四都監及造成所許多工匠役布,尙有不能支給之慮,至於員役,則以三都監事役之重大,皆以有料布衙門,書吏·庫直·使令取用,元無給價之事,則何可於石物都監,獨爲別出員役,浪費物力於蕩竭之時乎?一依祔廟尊崇冊禮都監例,以有料布衙門員役,捉來使喚事,分付,何如?傳曰,允。
又以刑曹言啓曰,咸鏡監司啓本,據城津爲奴罪人朴進贊,因公事,留住於京中東部昌善坊安三君行廊,去三月二十八日,因病物故,埋置於東大門外北巖左邊云,令該曹檢屍事,命下矣。令漢城府依例檢驗後,分付本道,定屬案頉下之意,敢啓。傳曰,知道。
又以刑曹言啓曰,私奴後正,自本曹有推問事,發差推捉,則同差使私奴戒環乙,同後正,諉入酒家饋酒,因拔劍刺殺,仍以逃走,後正情狀,比他凡常殺獄,尤爲痛惡,而尙今在逃,未卽捕得,其在獄體,誠爲欠缺,本曹無他捕得之路,令左右捕廳,勿論遠近,各別窺伺,期於必捕之意,敢啓。傳曰,知道。
李萬選,以惠陵石物追排都監言啓曰,臣等與郞廳監役官·監造官,馳詣陵所,郞廳金岱,監造官朴弼禹,與石手,先送楊州蘆原地,前日石物所浮處取來石片,與舊排石物比較,則色品堅剛,依大臣收議,武石一雙,望柱石一雙,浮治排立,而第大臣收議中,雖無馬石一雙加立之語,旣有武石,則馬石,自是應立之物,望柱石·武石浮取時,一體浮出,運來磨治計料,而奉審後,尺量地形,則初階左右,當排望柱,而自望柱至文石,其間四尺,自文石至馬石四尺,自馬石至武石當立處四尺,自武石當立處至馬石當立處四尺,馬石立後下階餘地十五尺矣。石物排立時,不過數尺退築,則內外階,似不至狹窄,而浮石一款,措備容入物力後始役之意,敢啓。傳曰,知道。
掌令李基聖啓曰,臣以遠竄罪人李晩成,定配罪人柳就章拿鞫嚴問事,論啓蒙允矣。今聞金吾,以啓辭中無令鞫廳拿來等字,只以尋常罪囚,循例請拿云,臣誠駭惑,繼之以悚恧也。臣旣以鞫廳之不卽請拿,已乖獄體爲言,則自鞫廳拿來之意,自在其中,而自鞫廳三字,偶然落書,致使干連逆獄之罪囚,將不得准法拿鞫,此莫非臣新入臺地,觸事生疎之致,其何敢一刻仍冒於臺次乎?請命遞斥臣職。答曰,勿辭。
司諫鄭楷,掌令李基聖啓曰,健命,以師命·頤命之從弟,重之以奸毒暗慝之性,常懷怨懟,陰蓄異志,前冬非常之敎,爲今日臣子者,孰不抹血飮泣,思所以救正,而健命,獨何心腸,恚恨於傳旨之請收,移鋒急擊,憤怒於諸宰之抗爭,恣意叱罵,箚請節目,脅迫君父,其所負犯,已不容誅,今此建儲,以兄與弟,可見聖心之至公,國有長君,實叶神人之顒望,則名旣正矣,言亦順矣。奏請之際,據理陳懇,期於準請,誠爲正大光明,而必以桓溫廢帝奕之痿字,肆然加之於聖躬,又以左右媵屬等語,白地粧撰,厚誣君父,筆之於奏文,申之於問答,其罔上不道之罪,固已難貸,況急手主張之賊,近出於子姪,掌書推戴之計,不越乎同堂,且與集賊,同心合謀,至設宮城扈衛之計,必以腹心之人,換差都監中軍之事,非但狼藉於伏法諸賊之招,弘述,亦以聽分付差出之狀,明白直招,況其追恨庭請之失計,陰圖備忘之更下,仍謀宮城之陳兵,必欲隔塞內外,直行廢黜,其所倡說,排布有浮,賊集,論以王法,宜斬萬段,請圍籬安置罪人健命,亟正邦刑。
泰采,凶譎爲心,濫猾成性,平生伎倆,唯以禦下蔽上,貪權樂勢,爲第一義,實元載·路巖之類耳。頃當賊復之投疏,忽有非常之下敎,上自搢紳,下至輿儓,莫不奔走號泣,冀得反汗,而泰采,權辭閃弄,面瞞諸宰,峻塞其庭籲之請,愜同三兇,迭相和應,乘夜上箚,請定節目,惟恐事機之或誤於噓吸之間,而君父之一刻安於其位。蓋泰采,固與三兇,同一心腸,而特以狡猾陰譎之故,外掩爛熳投合之跡,內懷觀望成敗之計,及至前冬,備忘再下,自以爲事在必成,無復可虞,遂乃通貫謀畫,打成一圈,今以諸賊承款之招見之,柳就章之換差都監中軍,出於宮城扈衛之計,而乃於庭請罷後,與三兇定計,分付弘述之狀,若是狼藉,弘述亦旣以此直招,則論其負犯,與三兇,無甚輕重,獨安得一日容息於覆載之間乎?請圍籬安置罪人泰采,亟命按律處斷。答曰,勿煩。
掌令李基聖所啓,請亟寢頤命·昌集收孥籍産還收之命,依律擧行。措辭見上器賊,請依喜賊例,亟擧收孥之典。措辭見上請洪龍祚,極邊遠竄。措辭見上請龍川府使任勗,遠地定配。措辭見上請亟寢健命鞍馬田民賜給之命。措辭見上請前統制使李壽民遠竄。措辭見上請門黜罪人李廷熽遠竄。措辭見上答曰,勿煩。
司諫鄭楷啓曰,臣於賜死罪人頤命·昌集收奴籍産還收之命,誠不勝訝惑,繼之以憫菀也。夫二兇篡逆之罪,可勝誅哉?惡子妖姪,主張凶謀,密排三手之計,陰贊推戴之謀,而慮有告變,謀殺虎龍之說,已露於器之之直招,嗾其門孽,密通世相,縱厥凶孫,陰結德修,圖下備忘,敢懷廢黜之意,換差中軍,潛畫陳兵之計,前後賊招,不啻狼藉,論其罪狀,雖碎骨臠肉,猶不足以洩神人之憤,罪止賜死,王法之凌弛,已極,還收孥戮,處分之顚倒至此,此不但一時刑政之乖舛,將以啓後日亂賊之玩侮,請亟寢頤命·昌集收孥籍産還收之命,鞫廳徑斃罪人弘述,前後行兇情節,狼藉於諸賊之招,而特以凶獰頑忍之故,雖不箇箇直招,至於陰殺陸玄,追改三年,前他賊案,而塡書事及以四相指揮換差中軍之說,旣已自服,而且謀殺虎龍,窺伺設捕之說,亦發於捕廳書員之招,則其慮有上變,撲殺滅口,易置心服,圖逞凶謀之跡,固已昭然難掩,而若其宮城陳兵之計,專出圖行廢黜之謀,而與集賊志同意合之說,出於正植承款之招,領相·訓將相議定計之說,出於德修結案之辭,則其密布陰計,和應行逆之狀,畢露無餘,其不可以徑斃而不施逆律也,明矣。請令攸司,亟擧收孥籍産之典,以快神人之憤。
國子堂上李宜顯·黃龜河等,罔非凶逆之血黨,宜顯與賊述,表裏和應,祖述餘論,敷演餘意,極口奬許,憑藉捲堂,上以逼辱聖躬,下以惑亂群心,略無顧憚之心,其蔑倫悖義無嚴不敬之罪,不可不嚴懲,龜河,則以無識之輩,受人頤指,猥陳草記,兼附己意,以爲迫脅君上,收還成命之計,論其心術,亦極痛惋,請李宜顯遠竄,黃龜河削奪官爵,門外黜送。
臣於罪人墨世·一業酌處事,有不勝慨然者,以墨世罪狀論之,睦虎龍招曰,白望以爲,給銀二英,納于宮人李氏,圖成行藥之事,二英招曰,白望欲見墨世,故送婢請來,要使相見,而使春業等,往來傳札云云,而墨世於留宿傳札事,及與白望相親探通內間消息等事,亦已直招,則其與望賊,締結陰秘之跡,昭不可掩,而至於給銀行藥一款,終始抵賴之狀,萬萬絶痛,以一業罪狀論之,國恤時入去闕內,以主上豈能保全於破殯前之說,肆然發說於內人等處,及其推問之際以爲,得聞於哭廳兩宮人,而托以不能記名云者,亦極窮兇,墨世·一業,以妖惡之類,或外結凶賊,干涉謀逆之事,或出入大內,傳說不道之語,而未及得情,遽爾酌處,則此不但大有乖於王法,此後妖惡宮屬輩,益無所懲畏,而將來之慮,有不可勝言,請罪人墨世·一業,仍囚嚴刑,期於得情。
人臣之罪在不道,自服就刑者,其不可復官也,明矣。師命之平生罪惡,指不勝屈,而若其寅緣戚里,締結宦寺,潛通私逕,圖得兵權等事,渠之承款本罪之外,只此一款,已是人臣之極罪,王法之罔貸,雖在甲戌改紀幽枉必伸之日,先大王筵敎至嚴,處分不撓,而終因巧飾上言,艱辛奏讞,遽至於復官,人心之駭憤,久而愈激,今其子婿弟姪,竝伏於惡逆之誅,如使師命生,緣坐之律,在法必施,況其經營排布,陰兇妖惡之節,實襲於師命之餘套,則當此天討斯行,朝綱振肅之時,不可一刻置而不論,請師命所復官爵,亟命削奪。
李翔之附托權門,盜竊儒名,而干證淫獄之狀,狼藉於其時,道臣之推案,三十年來丹書宛然,罪名莫沫,而祗緣門族之强大,鄕怪先倡,朝廷和起,復官不足,至於致祭,士林之憤惋,愈往愈甚,請李翔所復官爵,亟命還奪。
夫淸議者,激昻一世之頹綱,震落群壬之肝膽,則其不可不扶植而崇奬也,明矣。粵在壬戌,故副提學臣趙持謙·故執義臣韓泰東,倡先士類,獨持名論,論斥金益勳,使不得恣行胸臆,蓋益勳,雖於璽·瑛之獄,自謂其功,而及其後也。令旗誘致,兒房密啓等事,情跡詭秘,則趙·韓兩臣,所以嫉惡其陰譎,排擊不舍者也。然其益勳之用心,初出於饕利貪功而已。其譸張手段,滋漫浸淫,便作傳護之法,一傳爲春澤,再傳爲龍澤·民澤輩,而其兇逆悖亂極矣。殆所謂其父殺人,其子必且行劫者也。兩臣之先知獨見,防微杜漸於未然之前,而作爲四十年士論之基鉢者益著,請趙持謙·韓泰東之受誣於金鎭商者,特降明旨,以示昭雪之意,趙持謙之撤享於爼豆者,亟令禮官,還配舊享之院。
鞫廳罪人吳瑞鍾,其聚銀行賂,圖換局面之罪,旣已承款,則置之死律,在法當然,而第圖換局面,非鄕曲一幺麼所可生意,多聚銀貨,亦非卑微一覉旅所可獨辦,其所同謀合力,經營排布,必有節拍,則固當一一盤問,窮覈嚴懲,而徑先酌處,直欲正刑,有乖於獄體,大拂於輿情,請罪人吳瑞鍾,更令鞫廳,嚴刑鞫問,期於得情。
謀逆罪人宇寬,旣已承款伏法之後,收孥之典,卽當擧行,而其子素稱勇力絶倫,凶狡無比,先自亡命,迄未就捕,此不但王法之廢弛,實爲國家之深慮,不可不急時捕得,以絶禍根,當初捕廳之趁未跟捕,難免其責,請左右捕盗大將,竝推考,當該軍官,從重決棍,更爲申飭,刻期譏捕,以正國法。
蔭仕之不擇其人,專用私黨,未有甚於向來,如尹鳳五·金致垕之得罪斯文,見棄士類者,諂附勢途,猥通仕籍,公議莫不爲駭,如此之輩,不可仍置衣冠之列,請洗馬尹鳳五,永昭殿參奉金致垕,竝命汰去,引嫌而退,堂箚本意,蓋欲調停諫臣疏語,何必爲嫌?請獻納李明誼出仕。答曰,不允。末端兩件事及處置事,依啓。
黃爾章啓曰,獻納李明誼出仕事,命下矣。家在城外,日勢已暮,待明朝牌招之意,敢啓。傳曰,知道。
上在昌慶宮。停常參·經筵。
黃爾章啓曰,大司憲鄭齊斗,掌令金重熙在外,執義金啓煥未肅拜呈辭入啓,掌令李基聖,持平趙翼命呈辭,持平一員未差,今日以監察茶時之意,敢啓。傳曰,知道。
又以都摠府言啓曰,副摠管金一鏡,祔廟都監坐起晝仕進去之意,敢啓。傳曰,知道。
以獻納李明誼牌不進罷職傳旨,傳于黃爾章曰,推考傳旨捧入。
李萬選,以弘文館言啓曰,副修撰李顯章,陳疏未承批,修撰金始㷜,旣有只推之命,更爲牌招入直,何如?傳曰,允。
黃爾章,以兵曹言啓曰,今六月十八日坡山都正槮,自宣仁門入來,差備門外擊錚,極爲駭愕,令攸司,囚禁科罪,何如?傳曰,允。
有政。判書李肇病,參判金一鏡進,參議李眞儒進,右承旨李萬選進。
吏批啓曰,玉堂·春坊闕員,今當差出,而擬望之人乏少,相避·外任竝擬,何如?傳曰,允。
又啓曰,卽接戶曹移文,則佐郞申思迪,身病甚重,不得察任云,依例改差,何如?傳曰,允。
以李巨源爲持平,權益寬爲副校理,柳諫爲兵曹佐郞,金弘錫爲文學,金致龍爲謝恩副使,鄭重海爲工曹佐郞,柳弼垣爲兼文學,李景說爲司僕正,李彦緯爲廣興守,李命稷爲禁府都事,宋元瑞爲禁府都事,睦趾敬爲監察,呂必迪爲軍器主簿,柳萬重爲黃州牧使,宋重弘·李馨玉單付學諭,朴弼夢爲廣州府尹,李師尙爲左尹,金始燁爲戶曹佐郞,金始煥爲左尹,李師尙爲右尹。
兵批,判書李光佐病,參判金重器未肅拜,參議朴彙登病,參知柳鳳徵進,右承旨李萬選進。
兵批,承旨李萬選啓曰,判書病不來,時無送西,無政事之意,敢啓。傳曰,知道。
兵批,無政事。
吏批啓曰,左承旨金致龍,旣陞嘉善,都承旨南就明,階是通政,以資級陞降,則金致龍當在南就明之右,都承旨不得降授左承旨以下,自是規例,何以爲之?敢稟。傳曰,金致龍改差。
李萬選啓曰,吏曹郞廳來言,承旨有闕,政事,何以爲之?取稟。傳曰,明日爲之。
黃爾章,以義禁府言啓曰,李晩成·柳就章,拿鞫嚴問事,因臺啓蒙允,卽當擧行,而臺啓措語以爲,鞫廳之不卽請拿,有乖獄體云爾,則晩成·就章,自是鞫廳罪人,而臺啓結語,不言自鞫廳三字,故亦難以鞫囚拿來,用是遲疑之際,臺臣,今以此引避,依鞫囚拿來之規,發遣府都事,罪人李晩成·柳就章等拿來之意,敢啓。傳曰,知道。
又以兵曹言啓曰,卽接宣傳官廳牒報,則齊會行薦時僚員任爾元,怒其五寸親之見漏,肆然作戲,詬辱諸僚,少無顧藉,決難冒沒,完薦入啓處置云,旣已詬辱一廳,有此齊起,不可仍存,宣傳官任爾元汰去,何如?傳曰,允。
上在昌慶宮。停常參·經筵。
卯時辰時,有霧氣。夜五更,有霧氣。
李萬選啓曰,廳中僚員之不齊,未有甚於近日,承旨有闕之代,以在京無故人差出,仍卽牌招察任,左副承旨趙景命,今日病不仕進,亦爲牌招察任,何如?傳曰,允。
黃爾章,以都摠府言啓曰,副摠管金一鏡,祔廟都監坐起晝仕進去之意,敢啓。傳曰,知道。
李萬選啓曰,正言李匡輔,除拜累日,尙未署經,守令亦有未署經者,兩司多官,除在外·行公·呈辭受由外,竝卽牌招,以爲署經之地,何如?傳曰,允。
以右承旨趙景命牌招不進罷職傳旨,傳于李萬選曰,推考傳旨捧入。
以司憲府持平趙翼命,司諫院獻納李明誼,正言朴弼夔等牌不進罷職傳旨,傳于李萬選曰,推考傳旨捧入。
李萬選,以冊禮都監言啓曰,端懿王后追上冊禮中,宮殿冊禮玉冊文下段,細考前前謄錄,則玆遣臣某官某下,有持節備禮四字,今亦依此塡書入刻之意,敢啓。傳曰,知道。
又以尊崇都監言啓曰,王大妃殿玉冊文書寫官副司果權益寬,寫出草圖書一本,謹此封進,以備睿覽之意,敢啓。傳曰,知道。
有政。吏批,判書李肇病,參判金一鏡進,參議李眞儒病,右承旨李萬選進。
吏批啓曰,判書李肇,參議李眞儒,俱以病不來,小臣獨政未安,何以爲之?敢禀。傳曰,仍爲之。
以權以鎭爲承旨,李濟爲執義,柳綎爲司書,沈珙爲宗簿正,尹惠敎爲兼東學敎授,柳鳳齡爲禁府都事,柳鳳逸爲掌樂僉正,李益炯爲敦寧奉事,成儁爲判校,李萬選爲左承旨,趙景命爲右承旨,權以鎭爲左副承旨。
兵批,判書李光佐病,參判金重器未肅拜,參議朴彙登病,參知柳鳳徵進,右承旨李萬選進。
金啓煥·沈珙單付副護軍,金致龍單付副司果。
李萬選,以侍講院言啓曰,本院上番弼善鄭壽期,連日入直矣,今日以加土事,下直出去。輔德李濟,移拜臺職,兼弼善李世德,兼文學柳弼垣,疏批未下。新除授文學金弘錫,陳疏纔已入啓,他無推移入直之員,上番將未免闕直,事體未安。兼輔德沈珙,新除授司書柳綎,竝卽牌招,以爲入直之地,何如?傳曰,允。
權以鎭,以兵曹言啓曰,武藝別監李弘斗,內中日試才時,鳥銃,無間連三次三發三中,所當依辛巳年筵中定奪,直赴殿試,而係于恩典,自下不敢擅便,伏惟上裁,三次所受賜馬之帖,亦當依定式一併還收,竝此仰稟。傳曰,依爲之。
黃爾章,以訓鍊都監言啓曰,都監之設置待變船者,專爲緩急之用,則其事體之緊重,非如募聚私船之比,而許多格糧,無他出處,故秋冬則待變於江都,春夏則下送於三南,京上納各樣穀物載來後,取其船價,補用於員役及沙格等糧料,而各邑若不許載於待變船,而牽私許給於私船,則當該守令,入啓論罪,監色移囚嚴刑事,曾已榻前定奪,奉承傳施行矣。今春以穀物載來事,分送船隻於長興·河東·昌原等邑,則長興府穀數,多至五千三百餘石,而盡爲許載於京江私船,都監船隻則,塞責粧載,至於本營所納軍餉保米,亦不許載。故船人,以〈此〉爭執,則府使偏聽監色輩之訐訴,曲循私船人之陰囑都監,沙工任自捉囚。至於江東·昌原兩邑全數,許載於私船,而都監船隻,則無一石載送,都監關文,終不回牒,致使軍門待變船狼狽虛還,三邑守令之不遵事目,蔑視軍門,許多穀物,盡載私船,上司船人,肆然擅囚者,此實前所未有之事。體統之乖損,擧措之顚妄,莫甚於此,所當依事目罷黜,而守令之當農遞易,其弊不貲,不可無參酌之道。上項長興·河東·昌原等三邑守令,竝姑先從重推考,次知監色等,令本道拿致營門,各別嚴刑,而此後三南各邑中,或有如此之弊,則當該守令,依事目罷黜,斷不饒貸之意,三南監司處,更爲申飭,何如?傳曰,允。
又以宗簿寺官員,以提調意啓曰,今此御牒及璿源系譜記略修正事,旣已入啓蒙允矣。玆事事體至重,所當依前例設廳,而今番則工役不至浩大,當此朝家多事之日,不必設廳,本寺堂郞,自當眼同看檢,而宗班中譜法精通二員,不可不依前例校正官差下,使之專意修正,且御牒改書時宗班中,善寫一員,亦依前例,使之繕寫,本寺正及主簿直長,竝依前設廳時都廳郞廳例,公會勿參,差祭安徐,俾專蕫役,而修改時所入各樣雜物及員役工匠等料布,依例磨鍊取用事,分付各該司,何如?傳曰,允。
以兼輔德沈珙,司書柳綎牌不進罷職傳旨,傳于黃爾章曰,推考傳旨捧入。
司諫鄭楷,持平李巨源合啓曰,請圍籬安置罪人健命,亟正邦刑,圍離安置罪人泰采,亟命按律處斷。啓辭同前答曰,勿煩。
司諫鄭楷啓曰,請亟寢頤命·昌集收孥籍産還收之命。啓辭同前請令攸司,亟擧弘述收孥籍産之典,以快神人之憤。啓辭同前請李宜顯遠竄,黃龜河削奪官爵,門外黜送。啓辭同前請罪人墨世·一業,仍囚嚴刑,期於得情。啓辭同前請師命所復官爵,亟命削奪。啓辭同前請李翔所復官秩,亟命還奪。啓辭同前請趙持謙·韓泰東之受誣於金鎭商者,特降明旨,以示昭雪之意,趙持謙之撤享於爼豆者,亟令禮官,還配舊享之院。啓辭同前請罪人吳瑞鍾,更令鞫廳,嚴刑鞫問,期於得情。啓辭同前新啓,逆獄緣坐,王法至嚴,雖當大霈,不容輕議,而今此㮒·煥·爀職牒還給之命,遽下意外,無乃聖明,未或深思而然耶?夫庚申之獄,逆節狼藉,㮒·煥·爀等所坐罪名,尤爲至重,揆以國法,決難容貸,曾在先朝,屢經赦令,而未嘗擧論者,有以見嚴懲討峻隄防之意也。今若還給職牒,有若平人,則旣乖王章,且關後弊,請還收㮒·煥·爀等職牒還給之命。
今此凶逆,實前古所未有之變,凶謀密計,彰露無餘,妖腰亂領,次第伏法,輿憤少洩,宗社再安,神人之慶,莫大於此,告廟頒赦,不容少緩,而第念元惡大憝,尙有逋誅。至於頤·集兩賊,身負推戴之名,首倡陳兵之謀,此實逆黨中巨魁,當初賜死,已極失刑,而孥籍常典,亦不擧行,應施之律,未勘於賊魁,稱慶之禮,徑行於太廟,則群情之憤惋,固不可言,而國體之顚倒,莫此爲甚。請姑寢告廟頒赦之擧,以待快施逆律後擧行。
豫建國本,所以重宗廟也。膺專對之任者,據理陳奏,期於准請,事理當然,而向者咨文撰述之人,敢以痿弱二字,肆然加之於聖躬,及其與彼人問答之際,復申痿疾之說,且以左右媵屬等語,白地粧撰,厚誣君父,此豈爲人臣子所敢萌心而發口者哉?噫,以兄與弟,名正言順,陳請之際,何患無辭,而必以桓溫之加於帝奕之痿字,筆之於奏文,申之於問答,而此而不足,至以媵御等說,隨意敷衍,以實其誣,噫嘻痛矣。使我聖上,眞有媵御,眞有是疾,果如渠輩所云云,在臣子之道,固不當宣洩於外人。況以無爲有,恣意做成,揑誣吾君,暴揚異國,少無一分顧忌之意,戴天覆地,安敢乃爾?無君不道,辱國誣上之罪,不可不嚴加懲討,請回還奏請副使尹陽來,書狀官兪拓基,極邊圍籬安置。答曰,不允。末端兩件事,依啓。
持平李巨源啓曰,請亟寢頤命·昌集收孥籍産還收之命,依律擧行。啓辭同前器賊,請依喜賊例,亟擧收孥籍産之典。啓辭同前請洪龍祚極邊安置。啓辭同前請龍川府使任勗,遠地定配。啓辭同前請亟寢健命鞍馬·田民賜給之命。啓辭同前新啓,向來權凶擅國,債帥狼藉,前統制使李壽民,卽其一耳。虱附頤·集之門,濫叨閫臬之任,物情之駭憤,固已久矣。頃年國恤之初,托以都監,所納軍木三百同,使其親信私人,領送京中,而去處不明。噫,兇黨之密逕行貨,莫非交通三手,今此壽民之三百同軍木,亦未知用之何處耶?不可不窮覈去處,請前統制使李壽民,拿鞫嚴問。
日昨判義禁沈檀自明之疏,有曰,稟議于大臣,則大臣亦以爲是,而勸其速讞云,朝家旣畀檀以金吾之長,則凡所議讞,豈皆必稟於大臣,而大臣所言,毋論是非,亦皆唯唯而必從乎?此蓋檀,以大臣自解,而隱然欲爲禦人之資,其亦可謂欲巧而反拙矣。噫,來善之得死牖下,亦云幸耳。使檀而亦是先后臣子,則到今有何一分容議於追恕之典,而臺言旣發之後,乃敢强爲分疏,何其無忌憚之甚耶?旣不嚴塞於來善,故救楨獄者,又繼而起,而尙未聞有防啓之擧,若此不已,則徵·黯之輩,亦將生心,言念及此,豈不大可寒心乎?不可以推考薄罰而止,請判義禁沈檀罷職。
辛丑之事,尙忍言哉?權兇柄國,脅逐君父,國家存亡,迫在呼吸,幸而乾斷快揮,天網不漏,逆節畢露,兇徒伏法,此正撥亂反正之機,改紀更始之會,而正言朴弼夔之疏,乃盛言朋黨之禍,以昨年處分,專歸之於局面互換之科,言之不嚴,胡至於此?且兇魁罪狀,豈止爲專擅籠絡,而未嘗一言及於逆之一字,諫臣於此,抑有所顧忌惜護而然耶?噫,大義滅親,雖不可責之於人人,而如有一分嚴畏之心,則身爲臺官,而豈敢以親嫌宜避,肆然發口於討逆方張之日乎?不可仍置臺次,請正言朴弼夔罷職。
鞫廳罪人李晩成·柳就章請拿時,臺啓初不言自鞫廳三字,昨旣以此引避,而不爲退待,則當爲分明發啓,而亦復寂然,致令禁府煩啓,其初誤·再誤處事糊塗之狀,不可置而不論,請掌令李基聖遞差。答曰,不允。李壽民·朴弼夔·李基聖事,依啓。
上在昌慶宮。停常參·經筵。
夜四更五更,有霧氣。
權以鎭啓曰,備邊司郞廳,以大臣意來言,今日賓廳坐起日次,而堂上不齊,不得來會云矣,敢啓。傳曰,知道。
趙景命啓曰,吏曹郞廳來言,臺諫有闕,政事,何以爲之?取稟。傳曰,明日爲之。
權以鎭,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管金一鏡,祔廟都監坐起晝仕進去之意,敢啓。傳曰,知道。
黃爾章,以侍講院言啓曰,本院上番,連日闕直,非但事體未安,當此日再開筵之時,講官不可不備員,輔德未差,兼弼善李世德,文學金弘錫,兼文學柳弼垣,俱以陳疏未承批,兼輔德沈珙,司書柳綎,昨日違牌,他無推移入直之員,兼輔德沈珙,司書柳綎,旣有只推之命,竝更牌招入直,輔德有闕之代,令政院稟旨差出,仍卽牌招察任,何如?傳曰,允。
黃爾章啓曰,吏曹參判金一鏡,以祔廟都監稟定事,來詣請對矣。傳曰,引見。
以兼輔德沈珙牌不進罷職傳旨,傳于黃爾章曰,推考傳旨捧入。
黃爾章,以迎接都監儀軌廳言啓曰,都監儀軌謄錄,今方修正矣。次知郞廳司僕寺主簿李命稷,移除義禁府都事,有難兼察,其代,以忠勳府都事李德隣差下,使之句管完畢,何如?傳曰,允。
假注書南泰慶書啓,臣承命馳往于楊花渡津村領議政趙泰耉所住處,傳宣聖批,則以爲,臣抱必死之疾,而猶未蒙聖主之哀憐,瀝血之辭,又靳矜允,至以速出視事爲敎,抑塞憫急之極,只自伏地惶泣,求溘死而不得,本病之外,方中暍昏昏不能盡所欲言,當俟神氣少定,更有所申暴云矣,敢啓。傳曰,知道。
黃爾章啓曰,因侍講院草記,輔德有闕之代,令本院,稟旨差出,仍卽牌招事,允下矣。政官牌招,所當開政差出,而不但日勢已暮,明日有開政之命,姑待明日差出,何如?傳曰,允。
持平李巨源啓曰,請寢頤命·昌集收孥籍産還收之命,依律擧行。啓辭同前
器賊,請依喜賊例,亟擧收孥籍産之典。啓辭同前
請洪龍祚極邊安置。啓辭同前
請龍川府使任勗,遠地定配。啓辭同前
請亟寢健命鞍馬·田民賜給之命。啓辭同前
請判義禁沈檀罷職。啓辭同前
胄筵勸講,責任甚重,況今天時方熱,而日再開筵,我春宮孜孜好學之誠,凡在臣隣,孰不欽仰?爲講官者,尤不宜暫曠其職,而弼善鄭壽期,當宮僚不齊之日,請暇下鄕,未知有何急故,而政院之徑先捧單,亦未免其責,請弼善鄭壽期及當該承旨,竝從重推考。答曰,不允。末端事,依啓。
都承旨南就明疏曰,伏以愚陋如臣,夙忝喉司,徒積年月,莫效涓埃,早夜奔走之狀,傍觀亦覺支離,而苟然隨行,累朔蹲冒,尋常愧懼,若無所容矣。日昨政批之降,出於常格之外,使本院首席之任,推而及之於萬萬無似之身,臣驚惶罔措,迸出禁門,側俟公議,尙無處分,久愈悚惕,不知所出,夫知申之職,地望自別,前後除拜,率皆資高望叶之人,而至於以當品受是職者,歷數挽近,不過若而人而止,則其爲選之重,可知也。今臣,才疎質駑,百無可取,此固聖鑑之所洞燭,而只緣久玷近密,位序稍高,漸次推遷,至占一院之長,豈不大有損於聖朝官人之道,而臣若寅緣倖會,晏然承當,竊天寵以爲己榮,則其如一世之嗤點何哉?反復揣量,萬無冒出之理,玆敢披瀝肝血,仰瀆宸嚴。伏乞聖明,俯諒至懇,將臣新授職名,亟令鐫改,以重名器,以安私分,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭,從速察職。
領議政趙泰耉箚曰,伏以臣情地,有必遞之端,病狀無可起之望,前後箚啓之中,畢暴肝膈之辭,而日月之明,猶未俯燭,每靳允兪,過加恩禮,有若臣之情病,尙有一分可强之勢,而虛辭飾讓,不爲轉動者然,臣尤抑塞悚懍,直欲速化。念臣痞隔之症,根痼於望七垂死之年,頻頻發作,劇歇無常,首尾周歲,幾死者數矣。今則痞氣上塞,數旬不下,宛轉床席,粥飮專廢,眞元澌削,頓無餘地,補瀉兩難,醫技已窮,不但臣自分必死,人之見之者,亦莫不澟澟有朝夕之慮。臺言之非常,情勢之迫隘,固不暇縷陳,病狀之危惙,決無自力强起之理,而承宣屢日相守,史官聯翩傳批,溫旨荐降,一味靳許,是何負罪縷喘,反蒙渥恩?一至於此,惶蹙之極,感涕自零,臣所帶罔非重務,而本職與纂史敦匠之任,最尤緊急,不可一刻暫曠者,而臣之苦情危疾,旣無復進之理,則亦何可一任虛縻,不思所以趁卽變通之道哉?病昏奄奄之中,念及於此,尤切悶悚,如負大何,數日毒暑,症情越添,昏厥不省,實有頃刻垂盡之勢。至煩承宣之啓達,御醫臨視,珍劑繼頒,病裏驚惶,一倍感隕,無狀賤臣,久嬰奇疾,每費聖念,眷數備至,十里江外,又辱王人,此尤臣之罪也。伏乞聖慈,特垂哀憐,先遞臣相職及兩都監之任,以幸公私,他餘諸兼,一併鐫免,俾得安意就盡,不勝萬幸。臣無任瞻望宸極,伏枕泣祝之至。取進止。答曰,省箚具悉卿懇。卿之疾病,尙今彌留,慮念未已,須體前旨,安心勿辭,速出視事,勉副至望。仍傳曰,遣史官傳諭。
修撰金始㷜,副修撰權益淳等箚曰,伏以臣等,竊惟皐陶之告大禹曰,一日二日,萬幾無曠,庶官天工,人其代之。此言人君,代天理物,一日二日之間,事幾之來,多至萬焉,苟一官或曠,則天工隨廢。噫,以大禹之聖,日嚴祗敬,百僚師師,庶績其凝,而皐陶之所以儆戒者,猶尙如此。後之爲人君者,苟不一念戒懼,兢兢業業,凡百施措,惟日孜孜,則豈但百度解弛,萬幾曠廢而已。危亡之禍,亦不日而至矣,可不懼哉?殿下,試看今日爲何等時耶?商宗之諒陰甫免,周成之訪落是急,國勢之臲卼,時象之泮渙,又非三代之隆治,當此之時,君臣上下,交相勅礪,廈氊之疇咨,廊廟之訏謨,雖日不遑暇,猶懼其不濟,而竊瞷殿下聖度沈凝,淵默太過,臣僚晉接之時,每欠吁咈之盛,機務酬應之際,亦多遲滯之歎,雖以朝紳章奏言之,或有有懷而論事者,或有陳情而乞遞者,而輒致留中,不卽賜答,雖有可採之言,而不能見施,雖有例讓之人,而未卽行公,政務之淹滯,位著之虛曠,悉由於此,殿下倘於淸燕之暇,次第取覽,連續流下,則不妨於聖躬節宣之方,而亦宜乎萬務注措之道矣。伏願聖明,另加留意焉。且念輔相者,人主之股肱,百責之所萃,而首揆橫遭人言,迸出江郊,朝象潰壞,國事泮渙,都監蕫率之役,史局摠裁之事,一任擔閣,莫有措手,右揆初引情勢,繼因疾病,鼎席殆空,庶務叢委,籌司之坐,賓廳之對,累月停廢,一未擧行,國計民憂,誠可於悒,且鞫獄未竟,凶囚尙多,究覈情節,時刻爲急,而連日頉稟,開坐無期,不但死囚之遲久生姦,其在國體,亦甚未安。夫以大臣平日體國之誠,苟一念至,必將脫略細故,不日造朝,而殿下亦何不以共濟艱虞之意,諄諄於綸綍,益篤誠禮,亟加敦召,以期速出也耶?噫,今番逆節,前古所無,推戴之說,扈衛之計,狼藉於諸賊之招,言之骨驚,念之心痛,倘非宗社默佑,神人夾助,則國家之保有今日,亦何望也?夫討逆之義,春秋之所嚴,一國之公議,三尺之王章,雖人主,有不得一毫容貸於其間者,誠以不如是,則亂臣賊子,無所懲畏,而國不得爲國,人不得爲人故也。今殿下乃於合辭之請,久靳一兪,使王法屈而不伸,輿情欝而益激,噫,世豈有謀逆而不正法,討逆而不收司,如今日者乎?伏願殿下,更勿留難,亟允臺請焉。臣等,俱以無似,忝在論思之任,旣有所懷不容泯默,敢此略陳,惟聖明澄省焉。取進止。答曰,省箚具悉。陳戒之言,敦召之請,實出憂愛之忱,可不留意焉?
康熙六十一年壬寅六月二十日巳時,上御進修堂,吏曹參判金一鏡請對入侍時,吏曹參判金一鏡,左副承旨權以鎭,假注書鄭熙揆,記事官宋寅明·申致雲·金一鏡進曰,都監事,多有時急事,而都提調領相,出往江上,提調兵曹判書李光佐,戶曹判書金演,禮曹判書李台佐,竝皆引入,小臣獨爲往來於坐起矣。今日右相出賓廳坐起,令仍有請對定奪事云,故小臣亦爲隨入稟達計矣。大臣有故不來,小臣敢此仰達矣。永昭殿·敬寧殿徽號,旣已追上矣。改題主之禮,今當擧行,而在昔太祖大王加上諡號時,三百年久遠之位版,刮磨改題,殊涉未安,故其時稟達,不爲改題矣。癸巳年先大王受尊號後,永昭殿·敬寧殿改題事,旣爲稟達奉行。今番,則陞祔太廟,且上徽號,事體尤爲自別,宜卽改題,而玆事至重且大,必須榻前定奪後擧行,而都提調及他大臣入侍時,可以啓稟,故尙未有定奪之事,以此,玉冊刻役,尙未下手,前頭期日漸迫,事勢悶急,敢此仰達。永昭殿·敬寧殿改題之後,端懿王后改題之禮,亦將次第擧行,當以改題定奪乎?敢此仰稟。上曰,依爲之。又啓曰,永昭·敬寧兩殿玉冊封進時,以事體之重大言之,則自上似當有親行之擧,而取考謄錄,則自前例出正使爲之矣。永昭殿·敬寧殿正使,及端懿王后改題時,正使·副使,依前例當差出,而自禮曹,擇日啓下之後,吏曹亦當差出啓下,以此擧行,何如?上曰,依爲之。又啓曰,卽今都提調雖在江上,而其前日子尙遠,前頭似無不出之理,自前正使,則首相例爲之,今番正使,以領相塡差之意,敢稟。上曰,依爲之。出擧條又啓曰,昨日新除授禁府都事柳鳳齡,方爲祔廟都監三房郞廳,三房所掌,乃玉役也。玉冊刻役,時未下手,事多緊急矣。禁都差出時,例以主簿·別提中擇擬,而主簿·別提中,多有中庶輩可合之人,極爲苟艱,故以柳鳳齡,備擬末望,至受天點。前頭鞫廳開坐之時,則禁郞,自爾多事,以三房郞廳,決不可兼察。當初小臣之不爲深察而備擬,極爲惶恐,而都監事重,不可無變通之事,禁府都事,則姑爲改遞,仍其前職司僕主簿,以爲專察郞廳之任,何如?上曰,依爲之。出定奪又啓曰,鞫獄,何等重大,而廢坐殆過數十餘日,卽今在獄逆豎,未盡窮覈,他罪人,亦將非久拿來,大臣昨出賓廳坐起之令意,以爲或可,仍開鞫坐矣。今日頉稟,不爲入來,未知有何事故,而以臺啓言之,判義禁沈檀,旣請推考,繼發罷職之啓,至以稟議大臣之語,執以爲咎,臣未知大臣或以此有所難安否乎?臣亦以獻讞時聯名之人,固宜惶恐縮伏,而都監稟定之事,時刻爲急,且方在摠府禁直,故敢此請對。近來死囚盈獄,百務多滯,而首揆出在江上,右相引入不出,如是而何能做國事耶?自上別爲下敎,勉出右相,以爲卽開鞫坐,毋廢庶務之地,宜矣。上曰,依爲之。又啓曰,臣旣入侍,以兼帶衙門事,有所稟達者矣。守禦廳軍餉所峙南漢山城倉舍千餘間修建事,前守禦使入啓定奪始役,而迄未半就,自臣兼管後,送人水上,鳩買材木,水漲之之後,始爲作筏流下,而自戶曹捧稅,則材木實難贍用,倉舍之畢役無期,保障重地,築倉庫,以爲儲蓄之所者,事係緊要,限倉舍造成間,守禦廳材木流下者,自戶曹,勿爲收稅事,分付,何如?上曰,依爲之。出擧條以次退出。
上在昌慶宮。停常參·經筵。
卯時辰時,有霧氣。
下直,泰安郡守李邦弼。
李萬選啓曰,右承旨趙景命,連日稱病不進,牌招察任,何如?傳曰,允。
又啓曰,工曹判書韓配夏,禮曹參判柳重茂,以惠陵石物稟定事,來詣請對矣。傳曰,引見。
趙景命,以弘文館言啓曰,本館上番姑陞,今已累日,事甚未安。副校理柳弼垣,以未署經事陳疏,諉以未承批不爲行公,而考見本館謄錄,則有署前出仕啓請之例,副校理柳弼垣,依例署前仕出,副校理權益寬,除拜屢日,尙不出肅,竝爲牌招察任,何如?傳曰,允。
刑曹判書朴泰恒三度呈辭,入啓。傳于李萬選曰,還出給。
有政。吏批,判書李肇病,參判金一鏡進,參議李眞儒進,右副承旨黃爾章進。
吏批啓曰,內資直長李秉泰呈狀內,矣身暑病之外,宿患痰症復作,頭目眩瞀,胸膈痞塞,本寺輪直及供上職事最緊,一例曠廢,公私狼狽,斯速入啓處置云。身病旣如許,則鎭日供上之職,不可虛曠,內資直長李秉泰改差,何如?傳曰,允。
以李景說爲掌令,具命奎爲正言,沈珙爲應敎,李明誼爲校理,金啓煥爲輔德,任舜元爲刑曹參議,金道洽爲戶曹正郞,洪應夢爲禁府都事,李衡佐爲忠州牧使,姜世胤爲鎭川縣監,黃允垕爲燕岐縣監,李眞淳爲獻納,司僕主簿柳鳳齡仍任事,承傳。
兵批,判書李光佐病,參判金重器進,參議朴彙登病,參知柳鳳徵病,左副承旨權以鎭進。
以李基聖單付副護軍。
趙景命,以惠陵石物追排都監言啓曰,本陵石物追排時,欄干石排立及陵上改封築事,旣已定奪矣。功役浩大,事體亦重,不可以監造官二員,遍察諸事,以前參奉沈維賢,四山監役官崔尙復,加出監造官,以爲一體蕫役,而沈維賢,時無職名,令該曹,口傳付軍職,冠帶常仕,爐冶所郞廳成孝錫,身病甚重,勢難察任,姑爲改差,其代,以工曹佐郞鄭重海差下,使之察任,何如?傳曰,允。
權以鎭,以兵曹言啓曰,今二十二日入直訓鍊都監把摠朴道常,昨已受點矣。道常,猝得身病,症情危篤,呈訴本局,來付臣曹,不可無變通之道,原單子中,改付標以入之意,敢啓。傳曰,知道。
司諫鄭楷,持平李巨源啓曰,請圍籬安置罪人健命,亟正邦刑。啓辭同前請圍籬安置罪人泰采,亟命按律處斷。啓辭同前答曰,勿煩。
司諫鄭楷啓曰,臣於賜死罪人頤命·昌集收孥籍産還收之命,誠不勝訝惑,繼之以悶鬱也。夫二兇纂逆之罪,可勝誅哉?惡子妖姪,主張兇謀,密排三手之計,陰贊推戴之謀,而慮有告變,謀殺虎龍之說,已露於器之之直招,嗾其門孽,密通世相,縱厥凶孫,陰結德修,圖下備忘,敢懷廢黜之意,換差中軍,潛畫陣兵之計,前後賊招,不啻狼藉,論其罪狀,雖碎骨臠肉,猶不足以洩神人之憤,罪止賜死,王法之陵弛已極,還收孥戮,處分之顚倒至此。此不但一時刑政之乖舛,將以啓後日亂賊之玩侮,且告廟頒赦之擧,旣命退行,則尤不宜一向留難,使莫重稱慶之禮,漸至遷就。請亟寢頤命·昌集收孥籍産還收之命。請令攸司,亟擧弘述收孥籍産之典,以快神人之憤。啓辭同前請李宜顯遠竄,黃龜河削奪官爵,門外黜送。啓辭同前請罪人墨世·一業,仍囚嚴刑,期於得情。啓辭同前請師命所復官爵,亟命削奪。啓辭同前請李翔所復官秩,亟命還奪。啓辭同前請趙持謙·韓泰東之受誣於金鎭商者,特降明旨,以示昭雪之意,趙持謙之撤享於爼豆者,亟令禮官,還配舊享之院。啓辭同前請罪人吳瑞鍾,更令鞫廳,嚴刑鞫問,期於得情。啓辭同前請還收㮒·煥·爀等職牒還給之命。啓辭同前三陟府使李相成,本以愚騃無恥之鄙夫,行己麤悖,擧世唾罵。頃年見劾於成震齡之一事,實爲難洗之累,而諂附兇黨,以爲進取之階,及典本府,專事貪饕,虐民肥己之狀,不可殫擧,而姑以其一二言之,許多賑穀,私自貿錢,無一公用,盡歸私橐,禁山松板,狼藉斫取,調發民丁,載運絡續,其他耽淫鄙瑣之事,不一而足,闔境嗷嗷,如逢亂離。當此歲飢民困之日,如此貪縱不法之人,決不可仍置,以貽生民之害,請三陟府使李相成,罷職不敍。翼陵參奉尹在重,爲人奸毒,行己回慝,諂附逆魁之門,受其卵翼,爲其爪牙,陰謀秘計,無不參聞,大小疏章,皆出其手,濫通仕籍,物情駭憤,及夫改紀之後,潛聚兇徒,煽動妖言,昏夜出沒,行跡詭秘。當此時勢危疑之日,如此奸慝之人,不可置之輦轂之下,請翼陵參奉尹在重,遠地定配。答曰,勿煩。
持平李巨源啓曰,臣以頤·集兩賊收孥籍産還收事,今已閱月爭執,而尙未蒙允,臣竊不勝抑鬱,而繼之以訝惑也。孔子曰,名不正,則言不順,言不順,則事不成,夫旣以逆爲名,而不治以逆律,則烏在爲正名之義也?職此而兇徒無所懲憚,人心愈益危疑,豈不大可懼哉?噫,主張三手,而掌上養字,卒爲推戴之巨魁,圖得備忘,而宮城扈衛,實主廢黜之陰計,究其情節,論其負犯,雖具以五刑,斬作萬段,未足以洩神人之憤,而畢竟賜死,大有乖於嚴懲討之典。卽今少伸王法,惟在孥籍之請,而旣允旋寢,天聽尙邈,實未曉聖意之攸在也。噫,喜之·昌道等諸賊,不過以兩兇輩指使,猶且孥戮,而今頤·集,則以兇渠逆魁,獨不得正法,國家三尺,亦不免有所低昻而然耶?昨因諫院啓辭,告廟頒赦,姑命停寢,使待逆律之快施。噫,殿下亦非不知逆律之當施,而今日·明日,尙憚不爲,至令涓吉告廟之大禮,未免因此而退停,今番姑停,後又姑停,未知將何時擧行耶?與其大禮之姑停,莫若逆律之亟施,請寢頤命·昌集收孥籍産還收之命,依律擧行。請器賊,依喜賊例,亟擧收孥籍産之典。啓辭同前請洪龍祚,極邊安置。啓辭同前請龍川府使任勗,遠地定配。啓辭同前請亟寢健命鞍馬田民賜給之命。啓辭同前請判義禁沈檀罷職。啓辭同前國家蓄積之空,未有甚於近日,非但年凶而然爾,外方賦稅之供,不以本穀而折價,防納之弊,殆有甚焉。蓋居間牟利之輩,寅緣於主管有司,折錢預納,而萬千米斛,渠自操縱,壟斷爲守令者,亦便其輸載之除弊,苟然從之,使國家惟正之供,迺反爲有司家私人之所自利。近來此弊,無處無之,嶺上七邑之輸米於嘉興也,以米納者,每不過二三邑云,若是而其可望昔日紅腐之殷乎?一年經費,常患不足,凜凜有朝夕難支之勢者,未必非職此而然,事之寒心極矣。請稅穀折價防納之弊,一切禁塞,如有現發,則主管堂上罷職,幹事人囚禁科罪,當該守令,亦一體罷職。答曰,不允。末端事,依啓。
康熙六十一年壬寅六月二十一日辰時,上御進修堂。工曹判書韓配夏,禮曹參判柳重茂請對時,左承旨李萬選,假注書鄭熙揆,記事官宋寅明·申致雲,醫官李時聖·許坫·方震夔·吳重卨·金德三·權聖揆入侍。韓配夏進曰,近來庚炎甚酷,聖候,如何?上曰,無事。大妃殿氣候,亦如何?上曰,無事。配夏曰,臣等方管惠陵石物監蕫之役,多有稟定事,敢達。日前臣等,進往陵所奉審,則曾前排立石物,甚爲未備,文石一雙,馬石一雙之外,無他立石之事,方以望柱石·武石追排事始役,而欄干石,則大臣,當初慮有動撓陵寢之患,至有姑俟後日之議矣。今番臣等奉審陵上,則今夏潦雨之後,陵上殆半崩頹,不但陵上崩頹而已,莎草處處枯損,無一片完處,改封築之役,不可不及時擧行。臣等與大臣相議,則以爲旣將改封築,則欄干石,亦依他陵例爲之爲宜云,敢此仰達。上曰,依爲之。禮曹參判柳重茂曰,石役,非久當始,而用石之處,不可不仰達。文石·武石·望柱石·石馬,則當用以細石,而欄干石,則自前以熟石用之,明陵欄干石,亦以熟石用之矣。凡石物,必備鐵物而後,可以始役,故近道各邑,分定所入之數,而若待其鐵物入來而始役,則易致遷就,石物排立,不可遲緩,戶曹及各軍門所儲之鐵物,先爲取用後,待分定鐵物之入來,卽爲還報,似爲得宜,戶曹及各軍門鐵物,自前有先爲取用之規,故敢此仰達。上曰,依爲之。又啓曰,石物運入,本來極難,今番則欲從大路曳入,似無民丁多入之事,若用車子,則亦無路傍各穀蹂躪之弊,各軍門車子及漢城府車子,使之分排曳入,何如?上曰,依爲之。又啓曰,本陵改莎及改封築,待石物訖役,可以一時竝擧,姑觀事役成就,令日官改擇日擧行之意,敢達。上曰,依爲之。出擧條配夏曰,長生殿提調,工曹·禮曹,例爲兼察矣。慶尙道安東·禮安·奉化三邑黃腸所,每十年一伐,而今已限滿,江原道則五年爲限,而戊戌年伐來之後,亦至五年,今年當待秋,發送敬差官於兩道矣。重茂曰,如此等事,都提調例當陳達,而大臣出在江上,臣等以例兼堂上,適爲入侍,故敢達。上曰,依爲之。出擧條配夏進曰,小臣忝在輔護之地,當此暑濕,聖候脈度虛實,不可不診察,而前後屢請而靳許,臣等不勝憫鬱之至。今日適會入侍醫官,亦來待於閤門外,請令入診,何如?上無發落。又啓曰,當此暑濕,上候脈度虛實,不可不詳察,醫官旣已待令,使之入診,何如?上曰,唯。假注書鄭熙揆趨出閤門外,招諸醫以入,配夏起拜曰,醫官已入,請令入診。上曰,唯。李時聖入診後,退伏曰,脈候前日則連有數氣矣,卽今則有沈緩之氣,脈候比前頗好矣。許坫曰,脈候前則數矣,卽今則不數,當夏脈度例洪,而左右寸脈,不洪而平矣。方震夔曰,卽今脈候不數而洪,夏節脈候之似虛,自是例也,脈候好矣。吳重卨曰,左右脈候,不至浮數,度數調均,夏節脈度之似洪似虛,自是例也。金德三曰,小臣,極爲惶恐,而上候症情,一不令醫官詳知者,何也?醫書云,婦人小兒之病,比男子之病,最爲難治,帝王家病患亦然,君王之病,不可執症云者,古人有語矣。前有小便頻數之候,卽今有勝乎?惶恐敢達。上無發落。權聖揆曰,夏節,自是發散之時,凡人脈度,例爲浮洪矣。卽今上候脈度,數氣少勝,以此論之,火熱似減矣。配夏起拜曰,醫官金德三之言,雖涉猥越,而其言則是矣,殿下諱疾甚矣,下情之憫鬱,何可盡達?殿下對醫官,如難詳論症候,則以文字書下藥院,以爲自外議藥之地,如何?凡治病之道,詳知症情而後,可以議藥,而殿下淵默太過,未嘗詳敎某症某候,故醫官亦不能執症詳細錄示,則不得當劑矣。上曰,無他可言之症矣。配夏曰,臣等退出後,當與諸御醫,議藥以入矣。上無發落。諸臣退出。
上在昌慶宮。停常參·經筵。
趙景命啓曰,都承旨南就明,承批之後,已至多日,尙不出肅,當此院僚不齊,事多苟簡之日,所當請牌,而拘於廳規,不得循例請牌,何以爲之?敢稟。傳曰,牌招。
又啓曰,兩司多官,近甚不齊,守令多未署經,新除授正言李匡輔,亦未署經,除在外·呈辭入啓行公人員外,竝卽牌招,以爲趁卽署經之地,何如?傳曰,允。
又以弘文館言啓曰,本館上番,累日姑陞入直,事甚未安,副校理柳弼垣,昨日違牌,旣有只推之命,竝與新除授應敎沈珙,校理李明誼,一體牌招察任,何如?傳曰,允。
以輔德金啓煥,副校理柳弼垣牌不進罷職傳旨,傳于趙景命曰,竝推考傳旨捧入。
兵曹口傳政事,沈維賢單付副司勇。
趙景命,以禮曹言啓曰,永昭殿·敬寧殿進冊寶改題主時,遣官告祭,王世弟致詞行禮,一依癸巳年兩殿上尊號時例磨鍊之意,敢啓。傳曰,知道。
又以冊禮都監言啓曰,中宮殿玉冊文書寫官安岳郡守徐命均,寫出草圖書一本,謹此封進,以備睿覽之意,敢啓。傳曰,知道。
以執義李濟牌不進罷職傳旨,傳于黃爾章曰,推考傳旨捧入。
趙景命,以侍講院言啓曰,本院上番闕直,已至多日,非但事體至爲未安,當此日再開筵之時,講官不可不備員,而弼善鄭壽期,受由下鄕,兼弼善李世德,文學金弘錫,陳疏未承批,兼輔德沈珙,兼文學柳弼垣,自玉堂旣已請牌,不得疊請牌招。新除授輔德金啓煥,昨日違牌,旣有只推之命,司書柳綎,疏批已下竝卽牌招入直,未承批人員,不敢循例請牌,何以爲之?敢啓。傳曰,竝牌招。
黃爾章,以司憲府言啓曰,司諫院正言臣李匡輔,除拜已久,尙未署經,凡臺諫署經,備三員爲之者,自是古例,而大司憲臣鄭齊斗,掌令臣金重熙,俱在外,執義臣李濟牌不進,持平臣趙翼命呈辭受由,只有掌令臣李景說,持平臣李巨源,在前如此之時,亦有二員開坐,啓請署經之規,今亦依此例署經之意,敢啓。傳曰,知道。
又以司諫院言啓曰,正言臣李匡輔,除拜有日,尙未署經,臺諫署經,備三員爲之者,自是古例,而大司諫臣權詹在外,獻納臣李眞淳避嫌入啓,只有司諫臣鄭楷,正言臣具命奎,在前如此之時,亦有二員開坐啓請署經之規,今亦依此例開坐署經之意,敢啓。傳曰,知道。
以校理李明誼,輔德金啓煥,兼弼善李世德,文學金弘錫牌不進罷職傳旨,傳于趙景命曰,推考傳旨捧入。
獻納李眞淳啓曰,臣於日昨忝叨本院也,以國子堂上事停啓之故,其時長席,厚加非斥,謂之擅停,更爲發啓。臣以此引避,則憲府兩臣,處置請出,旋又以旣停還發,勢難隨參,强請出仕,見非物議爲言,而相繼避嫌,臣亦以此引避,處置見落,而憲府兩臣,亦皆緣臣被遞,心常愧忸,若無所容矣。不意今者,又叨前日僨敗之地,其在廉隅,固難抗顔復冒,而前旣以不可參啓見遞,則到今處義,與前無異,決難一刻仍冒於職次。請命遞斥臣職。答曰,勿辭。
黃爾章啓曰,獻納李眞淳,再啓煩瀆,退待物論矣。傳曰,知道。
正言具命奎啓曰,請亟寢頤命·昌集收孥籍産還收之命。啓辭同前請令攸司,亟擧弘述收孥籍産之典,以快神人之憤。啓辭同前請李宜顯遠竄,黃龜河削奪官爵,門外黜送。啓辭同前請罪人墨世·一業,仍囚嚴刑,期於得情。啓辭同前請師命所復官爵,亟命削奪。啓辭同前請李翔所復官秩,亟命還奪,啓辭同前請趙持謙·韓泰東之受誣於金鎭商者,特降明旨,以示昭雪之意,趙持謙之撤享於俎豆者,亟令禮官,還配舊享之院。啓辭同前請罪人吳瑞鍾,更令鞫廳,嚴刑鞫問,期於得情。啓辭同前請還收㮒·煥·焃等職牒還給之命。此亦連啓見上三陟府使李相成,本以愚騃無恥之鄙夫,行己麤悖,不齒人類。頃年見劾於成震齡一事,實爲難洗之累,而諂附兇賊,以爲進取之階。曾在西邑,潛結參商,販賣分利,專事肥己,西關之人,至今唾罵,目之以參府使。及典本府,貪猾益肆,托以補賑,圖得許多穀物於上司,換作累千之錢,盡歸私橐,而只以皮穀若干,塞責分賑,至使近千飢民,流離道路,死亡相枕。黃腸松木,狼藉作板,其子方爲其地郵官,故調發馹騎,載運絡續,邑民郵卒,怨謗徹天,其他耽淫鄙瑣之狀,不可殫擧。如此貪汚不法之人,決不可仍置,以貽生民之害,請三涉府使李相成,削去仕版。請翼陵參奉尹在重,遠地定配。啓辭同前行司直兪集一,本以鄙夫,濫躋上卿,雖其私黨,亦羞爲列,曾充燕价,黷貨無厭,一行象胥,至今唾罵。頃當國慼,偃臥其家,日晩入班,壺觴隨後,此皆頃年臺章之所臚列,聖鑑之所俯燭也。一生貪饕,乃其伎倆,雖以近來微事言之,新忝耆堂,稱以轎子造備,錢文五十貫,公然勒取於規例之外,同堂諸宰,莫不駭鄙。如此無倫無恥之人,不可置之卿宰之列,以貽淸朝之羞,請行司直兪集一,削去仕版。前典籍尹東衡,以儒賢尹拯之從孫,出入門下,恩兼敎育,常時依仰,宜倍他人,而頃當曬史之行,反承權奸輩之指意,載去宋時烈之文集,蓋其文集,醜誣儒賢父子,無所不至,在渠之道,所當力辭,雖被罪譴,亦所不顧,而恬然載去,不以爲恥,傷倫悖義,莫甚於此,如此之人,不可置之於淸朝之列。請前典籍尹東衡,削去仕版。人臣之遭誣抱枉,莫甚於壬辰科獄,構虛捏無,鍛鍊以成,而當其再次按問,不卽嚴加訊覈,致令兇黨,投間逞奸,人心憤鬱,至今未已。蓋此獄肯綮,專在於李賓興,若加嚴鞫,立可辨明。請李賓興,亟令該府,拿鞫嚴刑,期於得情。捕廳軍官之押來鞫囚,自是國家之常典也。頃者訓將尹就商之就拿而蒙放也,托以押來軍官,有意相厄,欲加罪責,屢發慍言,兩廳大將,承望其意,軍官兩人,一時汰去。軍官雖曰,微賤,旣因王命,所重有在,則假令有督迫之事,不宜萌怨咎之心,而反加憤怒,略無顧憚此而不懲,國法漸壞,將難振肅。請訓鍊大將尹就商,從重推考,左右捕盜大將,推考。引嫌而退。大論方急,小嫌奚避,不可以此,輕遞言官,請獻納李眞淳出仕。答曰,不允。吳瑞鍾·㮒·煥·焃·李相成·尹在重末端事及處置事,依啓。
黃爾章啓曰,臺諫出仕事,命下矣。今已夜深,待明朝出牌之意,敢啓。傳曰,知道。
掌令李景說啓曰,臣頃忝臺職,爲日頗久,間嘗有一二論事,而性本益軟,觸事生疣,人雖不言,臣實自愧。引避見遞,私分粗安,不意新除之命,復降於舊踐之地,臣誠含恩感義,思欲少效其萬一,而第臣伏見副校理權益寬之疏,則盛論鞫獄之疎漏,以外影二人,律止編管,德修緣坐,遽爾停啓,而及其聖復之徑先還配,臺閣之臣無一人言之者爲非,臣於此,不勝瞿然之至。編管之請,臣等首發緣坐之啓,臣亦議停,苟執厥咎,臣實當之,至於聖復之事,臣於伊時,固欲爭執,而適會遷就,未及論列,亦臣自訟處也。此皆臣前日在臺時事,則今於再叨之日,豈可以中間卸免爲解,而晏然仍冒於臺次乎?請命遞斥臣職。答曰,勿辭。
持平李巨源啓曰,臣卽伏見副校理權益寬之疏,則以賊復失刑,而居臺閣者,尙無一言,顯加非斥。噫,賊復之徑先還配,果爲失刑,而臣意則以爲賊復之疏,不過爲四兇之倀鬼,目今懲討之典,方急於逆魁,故臣果不及擧論矣。儒臣,旣以是見詆,則臣何敢晏然仍冒於臺次乎?請命遞斥臣職。答曰,勿辭。
黃爾章啓曰,掌令李景說,持平李巨源,再啓煩瀆,退待物論矣。傳曰,知道。
左承旨李萬選疏曰,伏以,臣日昨弼善鄭壽期加土呈辭之到本院也,臣以該房,與同僚相議,許令捧入矣。卽見憲臣論列是事,而問備之罰,至及於捧入之人,臣誠惶惑,而莫知其由。夫加土受由,載在法典,則在前臣僚之以加土事呈單也,喉院,循例捧入而已,未聞有別生意見,任自阻搪,而今此講院之僚員不齊,非喉司之所知,則又何能徑先臆料,退出其辭單乎?此事顚末,不過如斯,而今臺啓之論責至此,臣安敢自謂無失,而仍冒榮次乎?伏乞聖明,俯賜諒察,亟遞臣職,以謝臺言,以安微分,不勝萬幸。臣無任屛營祈懇之至,謹昧死以聞。答曰,省疏具悉。別無所嫌,爾其勿辭,從速察職。
副校理柳弼垣疏曰,伏以,臣不文不才,最居人下,論思之職,固知其萬不近似,而新除之初,旣未能一徹辭疏,荐召之下,終不免黽勉祗肅,又自諫省,移授館職,有命輒承,若已固有,心雖嚴分,迹實貪榮,臣方愧悚,如墜淵谷,臣今又有違越憲章之罪,玆敢不避煩瀆,冒死仰籲焉。國朝令甲,階五品以下官,有兩司署經之規,而臣之官階卽六品也。臣旣立朝日淺,未諳典故,館吏又不告以此例,遂至徑出供職矣。今因外間傳聞,始爲考見館中謄錄,則故判書臣蔡裕後,以未署經,不爲行公,而自本館啓請,令兩司署經,故應敎臣朴泰輔,以法應署經,矇然不察,陳疏自列,而以入番苟簡,啓請署前出仕。蓋以郞階拜館職,乃是罕有之事,故臣旣不省,吏亦不言,竟使莫重典章,無端廢闕,臣誠驚懼,措躬無地。揆以國體,不宜一任成憲之墜壞,而在臣私義,亦何可晏然仍冒於職次乎?伏乞聖慈,亟削臣職,仍治臣罪,不勝幸甚。臣無任屛營祈懇之至,謹昧死以聞。答曰,省疏具悉。別無所嫌,爾其勿辭,從速察職。
校理呂善長疏曰,伏以,臣卽伏見持平金弘錫之避辭,則以臣日昨聯名之箚,費辭侵詆,殊欠和平,臣竊不勝訝惑,繼之以瞿然也。夫大臣若有過失,則臺閣論之,固不害爲勤攻闕失之義,夫孰曰,不可,而今憲臣,因一時筵奏之失着,不究語勢之如何,不諒本情之無他,逆探言外之意,勒加護私之罪,恐非論人平恕之道,故臣果與僚席相議陳箚,有所辯論,而不過平說道理,務欲調劑而已。今憲臣,莫念臣等之本意,斥之以待臺閣太薄,至以欲置用意巧密之地爲言,何其不少徐究,輕加詆斥,至此之甚哉?臣恐憲臣,於是乎又不免爲情外之言也。且憲臣,旣曰,筵奏,大意與堂箚略同云爾,則箚中所謂反實,正是着題語,而憲臣反謂之勒謂者,抑獨何哉?無乃自是非人,强欲辨明,而自不覺其言之矛盾耶?臣竊爲憲臣惜之也。臣猥以無似,忝居論思之地,目見體國元輔,蒼黃去國,朝象潰裂,景色不佳,不勝憂慨,妄效瞽言,言不見信,反被譏斥,撫躬慙恧,尙誰咎哉?揆以廉隅,實難晏然於榮次,伏乞聖明,亟許鐫免臣職,以謝人言,以安私分,不勝大幸。臣無任屛營祈懇之至,謹昧死以聞。答曰,省疏具悉。別無所嫌,爾其勿辭,從速察職。
副修撰李顯章疏曰,伏以,臣伏聞正言朴弼夔之疏語,則以臣日昨聯名之箚,大加非斥,至以曲爲大臣,反攻言者,不料淸朝玉署,有此言議爲言云,臣於是,竊不勝瞿然,而繼之以訝惑也。夫奏事之際,雖有語言之失,隻手扶社,功足掩過,則豈可以事關大臣,而嫌而不言乎?不究其情,先疑本源之地,論人之道,殊欠平恕,則豈可以言出臺閣,而怵而不論乎?臺言之過激,諫臣亦言之矣。居論思之職者,欲其持論之公平,而有所提論,不是異事,則今乃斥之以曲爲反攻者,何也?噫,目今懲討未了,朝論先自崩潰,庶事草創,殆不成貌樣,而體國大臣,此時屛退,則國事之泮渙,有不可勝言者,故臣與二三諸僚,相議陳箚,而區區之意,專在於調劑,臺避之後,引嫌之疏,亦務爲鎭定,略略平說,而今諫臣,不諒本情之如此,反謂之不敢抗辭,厭然服弱,良可笑也。臣不諒時勢,妄陳一箚,詆斥之言,項背相望,其亦困矣。昨因本館草記,庚牌臨辱,而顧臣情地,實無一分轉動之勢,自陷於違慢之科,論其罪犯,萬殞猶輕,而聖度天大,罰止問備,臣誠惶隕感激,罔知攸措。今於再召之下,不敢一向偃蹇,謹此來詣於禁扃之外,而所遭非細,終難冒進,不得不拜章徑退。伏乞天地父母,俯諒血懇,亟削臣職,以謝人言,仍治臣罪,以肅朝綱,不勝萬幸。臣無任屛營祈懇之至,謹昧死以聞。答曰,省疏具悉。別無所嫌,爾其勿辭,從速察職。
修撰尹游疏曰,伏以,臣伏見持平金弘錫避辭,則盛怒日昨臣聯名之箚,累紙張皇,費辭譏詆,有若其疏,只是據實牙論,無所抑勒詬罵,而臣等强欲爲大臣分疏,攻臺臣深緊者然,臣於是,不勝駭歎之至。當初大臣筵奏,聽於入侍諸臣之傳說,觀於右揆疏辭之論辯,語勢意脈,與憲臣所云云,輕重淺深,本自不同,則箚中所謂反實者,蓋以此也。況藉其一時語言之差,直加以百般回互之目,節節生疑,層層成案,驅之於用意庇私之不足,斷之以忘君負國,勘之以退第省愆,此非抑勒而何,非詬罵而何?攻其言,尙不宜過深,矧可以疑其心乎?論庶官,尙不可勒斷,矧其論大臣乎?論樹立無素之大臣,尙且顧忌事體,矧此大忠至誠功存社稷之元老乎?然崎嶇爲說之斥,直是太平恕耳,烏可謂之深緊乎?噫,憲臣,方自幸其不出於阿附大臣,而自居以唐范諸人之間,固難望其受人議己,反顧深省,而若其深文苛詆,務勝爲快者,方可爲不阿,知其十世之可宥,欲以微事而擊去者,方可爲不附,則將此道以行,爲今日大臣,其亦難矣。噫,尊君父嚴討逆之大義,憲臣,豈獨知之,而筵奏之嗟跌,其失也細,國事之乖敗,其憂也大,臣果以慰安敦召之意,仰勉於殿下而已。誠不料草草數語,重惹憲臣之怒,反詈之言,專不擇發,其亦困矣。尙何以一日自晏於論思之地乎?伏乞聖慈,亟許鐫遞臣職,以謝方生之論,不勝幸甚。臣無任屛營祈懇之至,謹昧死以聞。答曰,省疏具悉。別無所嫌,爾其勿辭,從速察職。
司書柳綎疏曰,伏以,臣幼失嚴父,只依偏母,而緣臣不肖,誣及臣母,銜冤抱痛,四載于今,上不能隕雪飛霜,感動天心,下不能擊鼓叫閽,仰徹宸旒,則卽一天地間情理未伸之人也。投紱解官,杜門坏蟄,而未暴戴盆之冤,遽抱攀髯之悲,君親一念,忠孝俱虧,拭目新化,私痛冞切。不自意乾斷夬揮,朝著肅淸,如臣無似,亦蒙甄錄,春坊恩除,遽下於積年屛棄之餘,臣誠感激鴻私,竭蹶趨承之不暇,而情有未暴,義難冒受。昨違嚴召,譴責是俟,罰靳例罷,天牌又降,不得不趨詣禁扃之外,而今臣若分義是懼,冒瀆爲嫌,終不以私心所痛恨者,得一伸暴於天地父母之前,則聖明,亦何由下燭,而俯垂哀矜也哉?臣請昧死抆血,略陳其受誣抱枉之實狀焉。往在己亥夏,前正言洪鉉輔之劾臣兄臣綏也。不究事實,恣意構捏,至稱臣季父,故縣監臣應運,以臣祖母遺敎,欲取臣爲後,而臣兄慫慂臣母呈文禮曹,欲歸臣季父於假托遺命之科云,其所設心至險,用意至巧,操切臣兄弟,僇辱臣母子者,無餘地矣。雖就取其達辭,攷諸事實,則有可以立辨者,蓋臣祖母之喪,在於甲申年,而其時臣季父五歲之子,固無恙也。其後四年,季父慘遭夭慼,有立後之議,季父之上言,初不過姑循俗套,以便文例而已。臣母之從以呈單,亦出於情理事勢之不獲容已,則本非有意於爭競,而伊時季父,卽取臣同生弟紞爲後,在季父,終無絶嗣之歎,在臣母,亦得善處之道,故終底和平,兩無嫌礙,而一家雍睦,人無間言,則彼臺臣者,安所受此言,而披抉人家閫內之事於日月旣久之後,深文巧詆,若是之甚,而必欲交亂骨肉,誣汚衣冠者,抑何心腸哉?至於慫慂云者,渠亦不出空桑,豈忍以此等悖理之語,勒加人母子之間,以肆其誣衊之辱哉?噫,母子,至親也,叔姪,猶父子也,其尊則同矣,人未有以子而絶母子,則亦安有爲姪,而誣叔若鉉輔之言者哉?此無非習於斁倫悖義之說,而自不覺其噴血之汚口也。雖然,彼所以中傷臣母與臣兄者,究厥所以,釁由臣起,蓋臣之賦性樸愚,不能隨世俯仰,見嫉於人,久矣。嚮臣待罪槐院時,適當己卯榜分館,有所裁正,則凡爲其榜中人子弟者,仇視臣身,必欲甘心,故始爲金在魯之所詆訐,旣不容跡於朝端,而彼鉉輔者,又踵其後,怒兄之不足,辱臣之兄,辱臣之不足,誣臣之母,彼所以爲父兄泄恨者,固無足怪,而獨念臣涉世昧方,貽累母兄,至此之極,夫豈有一分世念,可以冒沒於榮顯之塗也哉?玆敢不避誅殛,疾聲呼籲,而至於臣才分之不稱,地望之素賤,急於伸情,未暇陳聞,拜章徑退,臣罪尤大。伏乞聖明,諒臣崩迫之懇,哀臣窮蹙之勢,快伸慈母之冤,以光孝理之政,而仍令鐫削臣職名,勿復檢擧,以靖私義,不勝幸甚。臣無任戰灼崩霣涕血祈懇之至,謹昧死以聞。答曰,省疏具悉。別無所嫌,爾其勿辭,從速察職。
左參贊姜鋧疏曰,伏以,臣猥將血懇,冒瀆宸嚴,而未蒙恩許,反承溫批,臣誠抑塞惶憫,措躬無所。向日臺疏,旨意深緊,非如就事論事官司相規之比,句斷平生,更無餘地。然而以臣觀之,則猶且慰藉,語多寬假,不曰素學空疎,而乃曰,舊業荒廢,不曰,庸碌無能,而乃曰老拙難堪,特以犬馬之齒,飯先於他人,故不欲索言,從輕下語,以俟臣之自處也。先朝實錄,何等重事,而以臣老拙荒廢,乃敢冒沒塵忝於纂修諸臣之後,重得罪於四方之公議乎?臣竊觀歷代修史之人,皆在於聰明方旺,筋力方强之時,唐之韓文公愈,答劉軻論史書曰,年志已衰退,不可爲也。是時韓愈之年纔過四十,而其言猶尙如此,顧念千不近萬不似之愚魯小臣,何敢比擬於韓愈,而若比韓愈之年,則加十年者三之,其敢當韓愈所不敢當之事乎?雖微人言,自量己審,有時中夜歔欷,撫躬自悼者,不特周南病滯之歎而已。仍伏記丙申年間,一臺官,斥臣以聾聵老耄,不堪當詞訟之職,其時先大王,於筵席,俯詢賤疾,特降溫論,至以重聽何傷爲敎,叮嚀之訓,奚啻提耳,而傷弓之戒,至今驚骨,念臣年齡益暮,疾病益痼,奄奄危喘,有如下山之西日,若較七八年氣血,則尤萬萬不逮矣。況神昏之斥,重於耳聾,纂修之任,又非詞訟比乎?千人所指,雖不病自斃,況眞有是病乎?凡人之出處行藏,比如飢飽寒暑,唯在於自家之自斟酌自斷定如何,而窮鳥之哀鳴,未得自徹於仁愛之天,至使人代臆以陳,臣之老昏倥侗,於此益著矣。反己增惕,不覺背汗而面騂也。義當竄伏田野,絶迹朝班,杜門省愆以終餘日,而顧瞻東西,靡所依歸,職名在身,亦難自由。推擠不去,盤礡至此,眞所謂秋燕將辭,必徘徊於大廈,老馬雖去,終顧步於華軒者也。臣之情事,亦云慼矣。未死小臣,尙遲褥蟻之願,而隙駟如流,再逢攀髯之日,變制禮重,他不暇顧,哭參庭班,少伸哀悰,而仍因行公,斷無是理,至於永昭殿玉冊文,則刻役甚急,事係緊重,迫於嚴命,謹此製進,而實錄纂修,彈墨未乾,決不可一刻苟冒,且念藝苑之任,旣有應遞之前例,尤不可破格蹲據,政府西壁,亦非昏耗老拙者所堪。伏乞聖慈,曲加諒察,俯垂矜憐,實錄春秋之任,亟先遞改,俾令史事無曠,且將臣本職及藝文提學,次第鐫免,移授可堪之人,以安微分,以重官方,則隆天厚地,聖恩罔極,死日生年,殞結後已。臣不勝涕泣悲懇之至,謹昧死以聞。答曰,省疏具悉。臺言過當,何必深嫌?卿其勿辭,從速行公。
兵曹判書李光佐疏曰,伏以,臣痰火之症,半生沈痼,奔走劇仕,實非所堪,而黽勉驅策,今垂半年,本兼諸務,日以鞅掌,幾無片時休息,積漸傷敗,病情頓添,食飮減少,形骸柴澟,見者愍之,臣亦自危久矣。昨日之夕,痰氣猝然上厥,神迷氣逆,幾至關窒,雜試藥物,始得少降,而朝來神精眩怳,如在煙霧中,殆不能自定,此病一發,非累月調治,難望其差歇。念臣迹畸情苦,久已息念於當世,而倉卒入朝,眼見國事艱虞,不敢告去,泯默低徊,以至今日。雖非疾病,固未嘗一日而忘退,矧今病勢深重,實有朝夕凜凜之憂,尙可以貪榮戀寵,遲留不退,重犯古人決性命之戒乎?且臣於兼帶文衡,寸心已自畫,惟有一遞後已,特空銜在身耳。顧喉司不諒,逐日申章,了不許登徹,而朝家亦漠然無所處分,使至重之任,至大之責,若委棄然而莫之少恤,臣方悶蹙無措。今聞臺臣,有欲論臣冒出而還止者,至有目見,而傳說者云,其言似極中窾,恨不遂論之,俾臣得以登時脫免,不復有延拖時日之弊也。臣之矢心必褫,固無待於人言,而以斯職而被人指議,則論以國體,尤不容晷刻仍置矣。伏乞聖明,竝垂照察,亟先遞臣文衡兼任,仍命將臣本職及他兼帶,一併鐫免,俾臣得以退還郊居,安意調息,獲延危喘,不勝至幸。臣無任惶悚祈懇之至,謹昧死以聞。答曰,省疏具悉。臺言過當,何必深嫌?卿其勿辭,從速行公。
戶曹判書金演疏曰,伏以,臣才疎識短,最居人下,年至病痼,不合時需,而謬辱聖簡,特授以不堪當之任,感激恩數,黽勉冒出,而首尾半載,無所裨補,居恒愧慄,若負大何。惟是一分起效之道,實在於筋力奔走,恪謹職務間事,而最以才分不逮,旣不能以周事務,幹局素乏,又不足以釐財用人器之不稱,已不可言,而國事之僨誤,誠亦非細。早晩顚沛,臣固自料,今臺章果發,論斥非常,至以宜速遞改爲言,臣誠瞿然,無以自解。其在國體,固不宜引日虛縻,重僨劇務,在臣自靖之義,亦不當一刻蹲據,坐廢職事也,決矣。縮伏累日,寂無處分,而職名尙在身上,惶憫抑塞,罔知攸處,玆不得不露章自劾。伏乞聖明,亟罷臣職,以謝臺言,不勝幸甚,臣無任戰灼祈懇之至,謹昧死以聞。答曰,省疏具悉。臺言過當,何必深嫌,卿其勿辭,從速行公。
上在昌慶宮。停常參·經筵。
黃爾章啓曰,大司憲鄭齊斗,掌令金重熙在外,執義李濟未肅拜呈辭,掌令李景說,持平李巨源避嫌退待,持平趙翼命呈辭入啓,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
趙景命,以弘文館言啓曰,校理李明誼,昨日違牌,旣有只推之命,更爲牌招察任,何如?傳曰,允。
又以侍講院言啓曰,本院上番闕直,已至多日,事體極爲未安,弼善鄭壽期受由在外,兼輔德沈珙陳疏入啓,兼文學柳弼垣以本職,入直玉堂,輔德金啓煥,昨日違牌,旣有只推之命,兼弼善李世德,文學金弘錫,俱以陳疏未承批,亦皆違牌,他無推移入直之員,輔德金啓煥,更爲牌招入直,何如?傳曰,允。
又以侍講院言啓曰,本院上番六員內,輔德金啓煥,兼輔德沈珙,兼弼善李世德,文學金弘錫,陳疏入啓,弼善鄭壽期,受由下鄕,兼文學柳弼垣,入直玉堂,無他推移入直之員,不得已以下番,姑陞入直之意,敢啓。傳曰,知道。
又以敦寧府言啓曰,曾於丁酉正月,藥房提調故判書臣閔鎭厚,以本府所藏譜冊正中兩本中一件,奉藏於北漢山城事,陳達於先朝,蒙允之後,自本府,依定奪,令本府郞廳及戶曹郞廳一同陪進,奉藏於幸宮中空舍矣。今聞屢年之間,連經雨水,所藏之處,不無滲漏之患云,依當初定式,發送本府郞廳奉審,何如?傳曰,允。
司諫鄭楷啓曰,臣得伏聞儒臣疏中,以賊復還配,終歸失刑,而臺閣之上,無一人言之爲非,臣於此,竊不勝瞿然也。夫賊復之疏,實爲四箚之本,則嚴加窮覈,快施典刑,斷不可已,而未及輸情,旋又發配,終未免刑法之乖當,臺閣不言之斥,至發於論思之地,而昨日諸臺,旣以此相繼引避,則臣安得獨爲晏然於臺次乎?請命遞斥臣職。答曰,勿辭。
趙景命啓曰,司諫鄭楷再啓煩瀆,退待物論矣。傳曰,知道。
正言李匡輔啓曰,請亟寢頤命·昌集收孥籍産還收之命。啓辭同前請令攸司,亟擧弘述收孥籍産之典,以快神人之憤。啓辭同前請李宜顯遠竄,黃龜河削奪官爵,門外黜送。請罪人墨世·一業,仍囚嚴刑,期於得情。啓辭同前請師命所復官爵,亟命削奪。啓辭同前請李翔所復官秩,亟命還奪。啓辭同前請趙持謙·韓泰東之受誣於金鎭商者,特降明旨,以示昭雪之意,趙持謙之撤享於俎豆者,亟令禮官,還配舊享之院。啓辭同前請行司直兪集一,削去仕版。啓辭同前前典籍尹東衡,以儒賢尹拯之從孫,出入門下,受其敎育,常時慕仰,宜倍他人矣。宋時烈文集中,醜誣尹拯父子,無所不至,而頃當曬史之行,一循權奸之意,擔當載去,藏之史閣,其爲羞恥,莫此爲甚,公議駭然,久而未已。請典籍尹東衡罷職。人臣之遭誣抱枉,莫甚於壬辰科獄,構虛捏無,鍛鍊以成,而當其再次按問也,獄案已了,刑官將欲請刑之際,兇黨逞奸,未盡窮覈,人心憤鬱,至今未已。蓋此獄肯綮,專在於李賓興,今若以其時推案,嚴鞫憑問於賓興,則妖惡情狀,可以立辨,請李賓興,亟令該府,拿鞫嚴刑,期於得情。竝引嫌而退。參量停啓,意有所在,偶未論列,何必深咎?請掌令李景說,持平李巨源,司諫鄭楷,竝命出仕。答曰,不允。李宜顯·黃龜河·兪集一·尹東衡事及處置事,依啓。
趙景命啓曰,司諫鄭楷,掌令李景說,持平李巨源出仕事,命下矣。日勢已暮,待明朝出牌之意,敢啓。傳曰,知道。
上在昌慶宮。停常參·經筵。
夜二更,流星出天廏星上,入東方天際,狀如鉢,尾長三四尺許,色赤。五更,月犯畢星。
下直,江界府使徐命遇。
李萬選啓曰,三司來詣請對矣。傳曰,引見。
又啓曰,廳中僚員之不齊,未有甚於近日,而左副承旨權以鎭,右副承旨黃爾章,皆於今日,稱病不進,竝牌招察任,何如?傳曰,允。
以左副承旨權以鎭,右副承旨黃爾章牌不進罷職傳旨,傳于李萬選曰,推考傳旨捧入。
趙景命,以兵曹言啓曰,今此謝恩使一行赴京時所把驛馬,必須前期分定,可無未及之患。應把驛馬四十匹內,忠淸道七匹,全羅道九匹,慶尙道十五匹,來八月初五日,京中逢點,江原道五匹,咸鏡道四匹,來八月初十日,直送安州逢點之意,各道監司處知委,何如?傳曰,允。
禮曹參議李廷濟疏曰,伏以,臣伏聞正言朴弼夔頃陳一疏,指斥向日弘錄中一二人,臣竊不安,繼之以慨然也。臣於改紀之初,遽當新錄之命,屢度嚴督之下,不得不與諸同僚參簡,而年來凶黨之當國,只以同異而選人,名門才學之士,倚閣不用,至于白首者,指不暇摟,而登灜之選,貴在精約,就諸資地,文望莫相,上下之中,先取其學優望宿之人,遂乃完圈,而若輔德金啓煥,則有贍雅之文翰,有敏達之才猷,自少聲名,驚動流輩,至今見漏於館錄,搢紳無不歎嗟。若其恬雅自持,不喜矯激,亦未必不爲學士之佳致,今諫臣,以言議之無取,斥之,臣實異之。然臣旣以主錄中人參錄之人,未免被斥,則決無晏然職次之理。伏乞聖明,亟賜鐫遞,以幸公私,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭,從速察職。
右議政崔錫恒箚曰,伏以,鼎席一空,機務積滯,鞫獄未完,收殺無期,臣雖愚昧,豈不知國事之可虞,妨賢之爲罪,而顧此賤疾,日漸澌頓,萬無自力之勢。頃上一箚,冀蒙恩遞,及承聖批,辭旨隆重,不賜矜允,在臣之道,唯當含恩怵分,强起趨承之不暇,而顧臣所苦,非一時偶感之比。積月勞悴之餘,素患痰眩之症,挾暑重發,委頓床席,飮啗全却,精神昏瞀,若墮烟霧中,以此病狀,實無復起爲人之望。且領相出城已久,尙無造朝之期,臣以同時請對之人,論其負犯,本無異同,臣若諉以臺疏措語之差間,而晏然行公,則自顧慙恧,人謂斯何?且臣伏聞日昨儒臣疏中,盛論治獄疎漏之失,歷數條列,語頻嚴峻云,臣不勝瞿然惶悚之至。以臣疎鹵鈍滯之姿,猝當大獄,旣不能鉤得隱情,以盡底蘊,又不能嚴加按覈,以快輿情,見非公議,非止一二,人言之來,固其宜也。在臣自處之道,其何敢抗顔仍冒,以重其罪戾乎?伏乞聖慈,將臣本職,亟許鐫免,以幸國事,以安私分。取進止。答曰,省箚具悉卿懇。卿之沈疾如此,深用慮焉。須體至意,安心勿辭,卽出視事,以副如渴之望。仍傳曰,遣史官傳諭。
校理李明誼,副校理柳弼垣,修撰金始㷜,副修撰權益淳等箚曰,伏以,亂逆,倫常之大變,刑政,有國之重典,苟逆也而治之不嚴,或至漏網,雖刑焉而失之太寬,不能如律,則其禍也,不特倫常絶而刑政廢,將使賊臣凶孽,無所懲畏,終至亡人家國,移人宗社而後已,豈非大可懼者哉?臣等伏見兩司諸臣,以頤·集孥籍,健·采致法事,竭誠齊籲,閱月爭執,而天聽逾邈,尙靳一兪,臣等竊不勝憫鬱之至。夫四兇之謀逆情節,已發於鞫招,又悉於臺章,伏想聖明,俯燭無餘,今不必一一架疊,而第頤·集,則當初一箚,逆心已彰,及今推案,凶謀畢露,陰謀合於三手,推戴出於掌字,妖姪矯撰遺詔,將行纂黜之計,逆子謀殺虎龍,欲絶上變之路,或密嗾門孽,陰縱兇孫,恣行銀貨,締結逆宦,購得毒藥,潛圖纂弑,追悔庭請之失計,圖下備忘,換差腹心之私人,欲脅兵威。凡此負犯,何等凶逆,論以三尺,宜斬萬段,而末減賜死,大失常刑,擧國人情,莫不憤惋。卽今少伸王法者,唯在於孥籍一節,而旣允旋寢,尙此靳固,臣等實未曉聖意之所在也。殿下若曰,今旣賜死,孥籍之典,不必擧行,則在昔先朝,有罪犯惡逆者,或止賜死,而至於孥産常典,未嘗不行也。亦有因其子之謀逆,而法當隨坐,則雖以顧命之大臣,而略不容貸。嗚呼,惟我先大王深仁厚德,無物不容,而獨於治逆之典,必如是痛繩,罔或少貸者,誠以懲討之章,不可不嚴故也。此豈非殿下之所當法者乎?至若健命,則箚請節目,已極無君,痿字媵說,罔非誣上,況其兇逆之徒,俱出於一門推戴之計,又歸於同堂,而潛圖備忘,直欲廢黜,宮城陳兵之謀,狼藉於諸賊之結案,中軍換差之說,昭載於弘述之直招,則論其賊心,實有孚於昌集,斷以國法,宜無間於頤命,而獨漏刑章,尙逭大戮,泰采則旣同聯箚之凶謀,又預換差之陰計,四大臣合謀定計之說,至出於賊招,綻露難掩,則其與健命,卽一而二,二而一者也。論其罪犯,小無異同,於頤·集而猶且戴天履地,偃息自如,如此而尙可謂國有法乎?噫嘻痛矣,歷考史牒,亂臣賊子,何代無之?或有稱兵者,或有黜君者,或有挾毒謀弑者,而固未有三手凶謀,一時竝萃,若今日諸賊之爲者也。如非皇天默祐,神人夾助,殿下亦安能保有宗社,得至于今也?思之至今,尙覺心掉而骨驚。今自臺閣之臣,以至縫掖之士,莫不明目張膽,苦口力爭者,豈其有私惡而然哉?眞所謂國人皆曰可殺者也。殿下獨何顧惜於此輩,而不念宗社之深憂耶?夫治逆之道,自有首從先後之別,今日之逆,誰爲之首,誰爲之從也?如昌道·喜之輩,則不過指使中人,而身旣伏誅,竝施收籍,四兇,卽其渠魁,而尙靳應施之律,又緩必誅之罪,此則渠魁之罪,反輕於黨與,揆以國法,豈不萬萬乖舛?是法也,非殿下之法典,乃祖宗之成憲也。彼逆也,非殿下之逆臣,乃宗社之罪人也。殿下雖欲有所低昻,曲爲容庇,有不可得也。況日昨諫院之啓,請退告廟之日期,以待逆律之快施,則殿下卽已允可,是殿下亦知逆律之不可不施,告禮之不可徑行也。旣定之期日,今已差退,宜速開可,俾卽奉行,而一日二日,尙此持疑,致令處分,無所着落,王章終至壞廢,豈不慨然哉?伏願殿下,特恢乾斷,亟允臺論,快施頤·集孥籍之典,亦許健·采正法之請,以洩輿憤,以幸國家焉。取進止。答曰,省箚具悉。箚中所陳,終涉過中矣。
敎忠淸道觀察使李宜晩書。王若曰,拔茅茹於新服,政懋俊彦之旁招,輟李官之貳班,特授藩翰之重寄。予惟簡在,卿其往欽。惟卿,姿性剛方,操履淸苦,立朝忠謹,綽有名祖之風,奉職公嚴,動以古人爲法,置之法從,則有謇諤啓沃之美,畀以州郡,則有廉約剸理之譽。往者一疏之觸奸,居然十載之置散,玉川閉戶,只是數間生涯,圭齋處家,無復些兒官樣,夢斷名途之進退,身遠世路之風波。逮玆改絃之初,首軫收簪之念,起東峽優游之跡,予篤不忘,處北斗禁密之班,人稱惟允。詞訟刑獄之迭試,履屐皆當,苞苴關節之不行,氷檗益礪。良玉不眩於韞櫝,世眼何知?利器未別於盤根,衆口咸惜。眷玆湖西一域,實是畿右重藩,封疆跨五十州,地大物衆,飢饉垂六七載,役煩民疲。議論波崩,率多校院之生事,牒訴雲委,太半士夫之爭山。予方以得人爲難,衆皆謂非卿莫可,才望自先朝已著,圖任舊人,精力雖少年無過,足了此職,簿書期會之責,非欲相煩,撫摩安集之方,徒得君重。玆授卿以守忠淸道觀察使兼兵馬水軍節度使·巡察使,卿其祗服寵命,勉盡良圖,攬轡登車,黜罰無憚於大吏,褰帷露冕,疾苦宜察於小民。若夫嚴明之治,淸白之風,昔非不足,至於寬大之體,仁厚之政,今可留心。惟其稟處與專裁,自有應行之常典,蓋堤上嘯詠之暇,固已風謠之稔聞,於民間利病之源,何待咨度而後識?桑鄕入望,堪詑晝錦之榮,棠舍敷仁,可紓宵衣之慮。予不申申而多誥,卿必恢恢而有餘。故玆敎示,想宜知悉。知製敎李眞儒製進
康熙六十一年壬寅六月二十四日辰時,上御進修堂。三司請對時,左承旨李萬選,執義李濟,司諫鄭楷,掌令李景說,獻納李眞淳,持平李巨源,正言具命奎·李匡輔,校理李明誼·呂善長,副校理柳弼垣,修撰金始㷜,副修撰李顯章·權益淳,假注書鄭熙揆,記事官宋寅明·申致雲入侍。李濟進讀合啓,健命亟正邦刑事。啓辭同前上曰,勿煩。又讀合啓,泰采依律處斷事。啓辭同前上曰,勿煩。鄭楷進曰,健命,本是難貸之罪,況以今番使事時事言之,其罪決難一刻容息於覆載之間,而殿下不賜允從,何也?濟曰,健命之罪,非止一二,十月聯箚,旣與昌集,一心協同,其罪固難容貸,而至以奏請時事言之,國家處分,名正言順,則以此奏請,有何不可,而至以君父所無之事,倡說於彼中。況今逆獄,莫非其子姪之所爲,則其罪尤可死矣。閱月爭執,兪音尙靳,臣等未知聖意攸在也。國家之扶持,惟在於刑政,刑政一乖,則國不爲國矣。此若不允,何以爲國乎?李景說曰,臣等受國家耳目之任,執國家謀逆之賊,而尙不快施王章,莫非臣等言議見輕之致也。至若健命之罪,比他尤別。昨年聯箚一事,旣是死罪,而加以君父所無之事,暴揚異國,以儒臣疏中吳始壽事論之,始壽誣引異國之言,終至於死。況健命,則誣辱聖躬,厥罪有加,至於中軍換差宮城扈衛等事,尤極凶慘,此豈可以先朝舊臣而待之乎?臣等率三司齊籲者,蓋出於死爭之計也。伏願速賜允從。濟曰,吳始壽,以臣强主弱之說,終至於死,而其事,則渠亦自明,人或謂之難明,而此則與彼人酬酢之言,旣載於奏文中,白地做作,厚誣君父,論其罪狀,百倍加於始壽矣。況此罪之外,不知幾罪兼之,若不明正典刑,則日後亂臣賊子,將無所懲畏矣。李眞淳曰,健命·泰采,其罪一也,而健命尤甚,前冬聯箚及異國揚言,罔非死罪,況圖得備忘及宮城陳兵等事,雖三人分之,其罪不可一日容貸。況一人之身,兼此三大罪乎?李巨源曰,以逆爲名,而安有不死之理乎?尹陽來·兪拓基,皆以奏文事,竝命圍籬安置,其罪尙然,而健命,則使事之外,謀逆之節,有浮於昌集,人臣有此罪名,豈可容貸乎?至於泰采,不入於鞫招,雖曰,與頤·集有間,而天位將圮之際,甘心投入於集輩,弑君之謀,無不與知。旣曰,逆賊,而不卽明施典刑,則國何可爲,而人心亦安能定乎?李明誼曰,臣等旣爲備陳於昨日聯名箚中,而今番逆節,前古所無,治逆之後,告廟稱慶,實是國家莫大之慶,而逆魁未誅,徑先告廟,則國體之顚倒,未有甚於此者,故臺啓果有所云云,而自上特允其啓,明日當行之大禮,旣爲退行,而討逆之典,尙未快施,如是而告廟之禮,何時可行乎?健命之罪,兩司旣已備達,而吳始壽以一罪,尙未免於賜死,則健命,負此三大罪,而豈可一日容貸乎?宮城扈衛·中宮換差等事,健命實主之,雖以昌集之凶,亦曰,庭請若罷,則人必謂我以逆,將奈何云,而健命,以脅迫君父,自任出李森爲忠兵,以其腹心柳就章,入爲中軍,以爲陳兵隔塞之計,此古語所謂兵劫者也。柳貞章,以就章之弟,聞其兄之出於逆招,自刎而死,惡死好生,卽人之常情,渠若無負犯,則寧有徑先自刎之理乎?今以貞章之死觀之,則就章換差之說,益驗矣。泰采與健命,同一心腸,都監分付事及四大臣相議定計之說,俱出於逆招,則健·采·頤·集,卽一而二,二而一者也。頤·集旣死之後,健·采,豈有可生之理乎?呂善長曰,臣情地難安,久未行公矣,討逆方急,他不暇恤,敢此入侍。四兇逆節,史牒所無,殿下於此等兇逆,豈有一分顧惜之道乎?健·采之負犯如此,而若不明正典刑,則將不免國不國而人不人矣。諸臣之請,不可不允從矣。濟曰,今番逆節之凶慘,前古所無,國家治逆之不嚴,亦前古所無,頤·集兩兇,旣未正刑,其爲失刑,甚矣。健·采,又爲容貸,則國家處分之乖當,其將如何?巨源曰,頤·集之賜死,旣是失刑,而健·采尙不施之以逆律,則不但國法之虧壞,人心亦難鎭定矣。三司之請,速賜允從,宜矣。濟曰,國家之慶,莫大於討逆,告廟陳賀,一日爲急,而因臺啓之靳允,尙未擧行,事體極爲未安。此請若允,則雖是明日,可卽擧行,請加三思,夬賜允從。匡輔曰,諸臣所達,皆是矣。健命之他罪,姑舍之,昨年聯箚一事,與頤·集,其罪同矣。頤·集之失刑,殿下亦必知之,則健命之快施正刑,斷不可已。臣等未得準請之前,不可退去矣。告廟之禮,旣令退行,則殿下,亦知其逆律之當施,而到今持難,何也?殿下頃日備忘中,有先朝舊臣之敎,而罪犯惡逆,則豈可以先朝舊臣之屈法乎?景說曰,治逆之道,不誅巨魁,則不可謂治逆矣。近來童謠曰,逆賊,亦有兩班·常人之別乎?常人逆賊,盡就孥戮,而兩班逆賊,尙今生存,國家刑政,何如是不均乎云云。四兇,以逆魁,不爲正刑,故致此人心之憤鬱矣。眞淳曰,在昔齊陳恒,弑其君,孔子沐浴而討之,齊人弑君,魯人討之,蓋弑君之賊,天下共誅之也。今四兇之罪,上通于天,人皆欲食肉而寢皮,臣等一天之下,與賊俱生,豈有一分生世之意乎?金始㷜曰,今日三司齊聲仰請者,專出於嚴討逆之義也。春秋曰,人臣,將則必誅,今日四兇之罪,豈特將而已乎?兩司諸臣之或啓或奏,備陳其罪狀,臣不欲疊床煩瀆,而閱月爭執,天聽逾邈,殿下之如是堅執,臣等實有所未解者。伏願殿下,開示聖意,卽賜允從焉。明誼曰,春秋有將心亦誅,健命不但心也,事與跡狼藉,人臣負此罪名,豈可一日戴頭也?庚申之告廟陳賀,比諸今日之逆獄,反爲輕也。今番逆獄,前牒所無,幸賴皇天之默佑,逆節綻露,實國家莫大之慶也。告廟陳賀,宜卽擧行,而乃因孥典之未施,以至日字之退行,國體之顚倒,莫此爲甚。請亟賜允從焉。巨源曰,臣等,實未曉聖意之攸在也。白望等,乃是四兇之枝葉,而尙施逆律,至於逆魁,尤不可容貸矣。先朝擢置渠輩於三事之列,而至于今日,孤負先王恩遇,甘心於謀弑君父,錄其罪狀,昭告于先王在天之靈,則豈不快乎?請加三思,亟賜允從。李顯章曰,四兇之罪狀,昭載於鞫廳文案,備悉於前後章奏,逆節如是狼藉,而豈可一日生存乎?此若不允,竊恐三綱斁廢,而國不爲國矣。明誼曰,渠輩在先朝,過荷恩數,固當以古人追先帝起陛下之道,圖酬於聖上,而不念先朝舊恩,甘心謀逆,其罪尤可痛矣。雖曰先朝舊臣,其罪可死,則豈可容貸乎?雖以先朝事觀之,其罪可死,則不曾以先朝舊臣,而少假之也。國家典刑,信如金石,祖宗朝三百年成憲,殿下不可私自低昻也,明矣。古人旣犯其罪,則雖有可恕之端,法不可屈,故至或有流涕而斬者,此等謀逆之罪,上通于天,豈可有一分顧惜之理乎?巨源曰,此事,非援喩之事,而漢高斬丁公徇示,蓋其不忠於項王故也。先儒曰,漢家三百年基業,實本於此,況我國禮義文明,其如何也?五刑之屬三千,莫大於不孝,不孝不忠,自是一樣,臣意則無一分顧惜之心,諸臣之請,不可不允矣。眞淳曰,臣等縷縷仰請,而終不允從,四兇之逆與非逆,若賜明示,則臣等,當退去矣。殿下旣知其逆,而不卽嚴討,則君上,不得爲君上,臣下不得爲臣下矣。今日諸臣之請,夬賜允從,宜矣。濟曰,討逆,豈非國家重事乎?兩兇之罪,殿下必欲容貸,則其非逆之狀,昭示中外後,人心可以曉然矣。殿下旣知其逆,而若以先朝舊臣,而有欲容貸,則不但貽後世之譏議,卽今輿情之拂鬱,益甚矣。頤·集之賜死,旣是失刑,此兩賊,又不正刑,則人心無以鎭定,亂賊無所懲畏,安知亂逆之變,又不出於明日乎?眞淳曰,我國,僻處一隅,幸而無他隣國,若使隣國有之,而聞此,則豈不竊笑之乎?巨源曰,君父之讐,不共一天,而尙未準請,此莫非臣等之罪也。殿下之如是靳兪,雖出於好生之德,而天道,春生秋殺,而四時乃成,人主之爲治,亦然。刑政一廢,則國何可爲乎?濟曰,天道亦有春生秋殺之權,帝王爲治,與天同道。自古仁者,能殺人,生人有罪者,誅之然後,刑政乃立,至於婦人之仁,非帝王之仁也。堯舜以帝王之仁,尙殛四兇矣。眞淳曰,舜,殛鯀于羽山,鯀何罪也?不過治水之罪也。魯殺少正卯,不過小人之罪耳。今日四兇之罪,比諸鯀與正卯,何如也?景說曰,周公,豈非聖人乎?管·蔡以不利於孺子而殺之矣。今日所除去者,不過若干枝葉,而逆魁則終未正刑,豈不有乖於國家刑政乎?濟曰,日熱如此,臣等不宜請對,而此則係國家存亡安危,不容少緩,故玆敢率三司齊籲,殿下若不允許,則臣等雖死,不可退去矣。李萬選曰,諸臣所達,終無發落之音,極爲憫鬱矣。眞淳曰,日熱如此,而縷縷煩請,極知惶恐,而今日若不準請,則臣等,實無退出之意矣。顯章曰,卽今四兇之逆節狼藉,而枝葉若干人伏法之後,頤·集賜死,旣是失刑,健·采尙今戴天履地而生,書諸史冊,天下後世,其將謂殿下今日處分何如也?明誼曰,後世之譏議,卽遼遠之事也,姑舍之,卽今一國人情,莫不憤鬱矣。巨源曰,國無三綱五倫,則國不爲國矣。四兇,俱以三事之列,謀廢君父,倫綱幾乎絶矣。自古史牒,其有謀弑其君,而得免於死者乎?殿下,宜不待臣等之煩請,快施邦刑,而若是持難者,何也?權益淳曰,臣,以問事郞廳,往來於鞫廳,備知其逆狀,且文案昭昭,殿下亦必洞燭矣。四兇之謀逆,非一朝一夕之故,與世相交通謀議,使喜之,作爲歌辭,至於宮城扈衛等事,乃是下策,一時卒徒則竝施孥戮,而逆魁則尙今容貸,一國輿情,莫不憤鬱矣。萬選曰,臣敢達區區所懷。四兇之窮凶極惡,三司諸臣,已盡仰達,而殿下終無發落,極爲憫鬱。殿下若以先朝舊臣,而有所持難,則此有不然者。舜四罪,天下咸服,孟子曰,國人皆曰可殺,然後殺之。殿下雖殺四兇,此非殿下殺之,乃一國之人共殺之也。末世公論無之,雖是應死之人,擧國未必皆曰可殺,而至於四兇之罪,不但在庭臣僚,沐浴請討而已。遐裔愚蠢之民,莫不欲食肉而寢皮,惟恐四兇之或不死,一段秉彝之心,人皆有之故耳。臣新自外方而來,目覩其人心之憤鬱矣。四兇之罪如此,殿下宜無一分持難之事矣。巨源曰,逆變,何代無之,而豈有如今日者乎?見其行兇之劍,人莫不骨寒而心痛,此非龍澤·世相之事,固是四兇之所指揮,逆變非一二人之事,四兇爲魁,龍澤輩爲卒徒,而龍澤死,四兇不死,則龍澤,豈不冤乎?眞淳曰,諸賊之排布凶計,極爲陰慘,幸賴殿下之福祿綿長,不得逞凶。今者罪人斯得,而不爲正刑,則他日難言之憂,大矣。善長曰,今若不殺此賊,則三綱五常盡頹矣。三綱五常盡頹,而國不亡者有之乎?巨源曰,殿下登極之初,凶黨之凌轢慢侮,罔有紀極,故李眞儉·趙最壽之疏,憂戒日深等語,良以此也。儻非前日處分之雷厲風飛,則難言之憂,將未知至於何境也。殿下仁厚有餘,謂以先朝舊臣,而雖欲容貸,豈有獲賊還放之理乎?伏願亟賜允從。楷曰,此非上下相持之事矣。始㷜曰,日昨因諫院之啓,告廟之禮,旣命退行,而三司之請,終不允許,臣等不勝憫鬱矣。匡輔曰,憲臣所達中健命之逆與非逆,若賜明示,則臣等不可爭執云云,而健命之逆與非逆,初非難知之事,殿下設或有好生之德,而好生之德,豈可用之於逆賊乎?臣等不可與逆賊,共戴一天。請加三思,亟賜允從。善長曰,臣死罪,諸臣苦口力爭,而殿下終不允許,君臣之間,情志未孚。健·采之逆與非逆,明賜發落,則上意所在,臣等庶可曉知矣。匡輔曰,逆節彰著,自非難知之事,四箚及奏文事,文字昭然,彼中酬酢之語,旣載於狀啓中,前後諸賊之招,逆節綻露,則豈有一分可疑者耶?此啓不可不從矣。眞淳曰,今以健命事言之,凡事雖是其國美事,不宜容易傳播。況君父所無之事乎?至於桓溫·廢帝奕之痿字及左右媵御等說,其心所在,灼然可知矣。巨源曰,國家刑政,可謂斑駁矣。今番尹陽來·兪拓基,以奏文古事,併命安置,則健命之安置,不過使事一款。至於前年聯箚及宮城扈衛等罪,果施何罰乎?泰采,始則觀望其成敗,畢竟昌集威勢,有傾國之形然後,爛熳投入,綢繆同謀,兩兇之罪,豈可一刻容護乎?萬選曰,三司諸臣,反復陳達,而終無發落,下情抑鬱矣。眞淳曰,臣死罪,此啓若不允許,則殿下靳兪之本意,臣等願聞之矣。逆與非逆,明賜下敎,宜矣。上曰,勿煩。巨源曰,連承勿煩之音,臣等之抑鬱,甚矣。臣等極知瀆擾之爲罪,而討逆何等重事,臣等不避猥越,如是陳請,自上宜無持難之事矣。景說曰,臣等閱月爭執,天聽逾邈,逆與非逆,若賜下敎,則中外可以曉知矣。討逆之後,告廟頒赦,次第擧行,則豈非美事乎?今日三司諸臣之請,不可不卽允矣。巨源曰,人臣引君,豈以殺戮導之,而此則有異矣。弑君之賊,不爲孥戮,將施何罪乎?上無發落。李濟讀頤·集孥戮事。啓辭同前鄭楷曰,此是兩司俱發之啓,臣亦敢達。啓辭同前上曰,勿煩。上小回身坐,命內侍取溺器,將放小便,諸臣欲暫退。上曰,勿退。諸臣還伏于前。眞淳曰,如許啓辭,固宜允從,而又降勿煩之音,臣等實未知所達也。濟曰,頤·集之當初賜死,,旣是失刑,今此孥籍之請,若不允從,則告廟頒赦,亦當遷就,此啓允從之後,告廟之禮,亦當擧行,莫重告廟之禮,旣定而還退,豈不有歉乎?景說曰,孥戮,自是應行之典。當初旣曰,逆賊而賜死,則寧有不爲孥戮之理乎?此啓允從之後,告廟之禮,次第當行,而諸臣所請,不卽允從,何也?眞淳曰,逆賊不討,告廟先行,則國體固已顚倒矣。臺臣請退之啓,旣已允從,而今日諸臣之請,反靳兪音,如是則漸至失刑,而將未知至於何境,自此而國法將不立矣。亂臣賊子何代無之,而未有如今日之四兇者也。鄭仁弘,只主廢母之論,而尙施孥典,況今頤·集之罪,比仁弘,何如也?巨源曰,臣等言議不能見重於君父,合啓之請,苦口力爭,而終未蒙允。此啓則尤非合啓之比,意謂殿下,卽賜允許矣,又承勿煩之音,臣等不勝抑鬱矣。當初頤·集,謂之逆魁而賜死,卒徒諸賊,亦皆孥戮,而至於此啓,不賜允從者,臣實未曉也。楷曰,旣以逆賊而賜死,則寧有不爲孥賊之理乎?況告廟頒赦,旣定而還退,使莫重之禮,未卽擧行,殿下何不俯燭於此乎?濟曰,殿下旣施頤·集賜死之律,反於孥戮之典,若是持難,何也?閔黯,賜死,而亦用收孥之典,賜死則一也,而閔黯則收孥籍産,頤·集則不施之,其可乎?雖是小事,法若一撓,則國不爲國矣。至於討逆之法,何等重大,而殿下私自容護乎?法者,祖宗之法也,殿下其不可任意低昻也,明矣。萬選曰,此啓之持難,臣等尤爲莫曉也。收孥籍産,乃是次第之事,當初罪止賜死,旣是失刑,末減收孥,亦不允從,職此而告廟之禮,未免遷就,此後告廟陳賀,將不得爲乎?臣之所達,實一國公共之論也。亟賜允從,幸甚。明誼曰,諫院之啓,告廟之禮,姑爲退定,以待逆律快施而擧行事,殿下旣卽允從,可見我殿下快施之意,而到今不允此啓,以諫啓卽允之事觀之,此啓宜卽允許,而一日二日,尙此持難,殿下之處分,前後相左,臣等實未曉聖意之所在也。如此循例之事,豈可持難乎?匡輔曰,諫啓之請退頒赦,過矣,雖在其日,三司請對齊籲,期於蒙允,可也,豈宜退行明日初定之日耶?掌書推戴之頤賊,宮城陳兵之昌集,不施孥典之前,豈有頒赦之理乎?旣曰逆魁而賜死,則今於收孥之典,寧有持難之事乎?善長曰,當初賜死,旣是失刑,旣知其逆,而不用收孥之典,則安在其治逆之道乎?此啓,亟賜允從,宜矣。始㷜曰,此啓始允旋寢,則殿下旋寢之擧,臣未知何意也。告廟大禮,旣命退行,此啓一允,大禮遄行,則國體得宜矣。況此孥戮之請,無論正刑賜死,孥戮,自是應行之典,而殿下尙靳一兪,今日三司之力請,反歸虛地,更加三思焉。明誼曰,今此討逆,國家大慶,告廟之禮,一日爲急,而因此啓之不允,未免遷就,今日不允,明日不允,莫重告廟之禮,廢而不行,則國不爲國矣。益淳曰,爲今日臣子,凡有血氣者,莫不齊憤,則殿下不可容貸矣。臣等苦口力爭,而不賜允兪,實爲抑鬱矣。巨源曰,告廟之退行,極爲顚倒矣。告廟文字及其他擧行事,或未及則退之,未爲不可,而緣坐等事,乃是殿下一號令之事,殿下有何顧惜,而反令告廟大事,至於退行耶?頤·集,不但殿下之罪人,卽先朝之罪人也。殿下之如是持難,臣實未曉也。匡輔曰,巨源所達顚倒之說,是矣。向者殿下,一身幾危,宗社幾覆,此時先王陟降之靈,當作何如?明施典刑,昭告太廟,一時爲急,自下雖請退行,殿下誕降明敎,卽用收孥之典,以初定日告廟,事體得宜,而不此之爲,反退告廟之大禮,豈不大爲歉然乎?八路之人,皆知其逆魁當誅,孥戮當擧,而不此之爲,則頒敎文中拔去其逆魁,可乎?頒敎之文,不依國法,則人心,豈不致訝乎?巨源曰,人之所欲,天必從之。今日諸臣之苦口力爭,殿下何若是持難乎?殿下如以初允還寢,還寢又允,爲難,則漢高之銷印刻印,古人稱之,殿下之初允還收,又爲允從,少無歉於聖德矣。始㷜曰,告廟一節,事體旣重且大,而尙未擧行,極爲未安,此啓允從之外,無他道矣。景說曰,三司諸臣之所達,是矣。明誼曰,顧此孥籍之典,本非難施之事,不過應行節目,而告廟大禮,若是遷就,豈非未安之甚者乎?楷曰,前古所無之逆賊,旣已斯得,則若此大慶,不可不告廟,孥戮之典,若不快施,則大禮無可行之期,此宜殿下之所俯念處也。明誼曰,頤·集孥戮之典,因殿下之不卽允許,莫重告廟之禮,如是遷就,諸臣之請,不可不從矣。萬選曰,諸臣,如是反復陳達,而終無發落,抑鬱甚矣。上曰,勿煩。命奎曰,三尺至嚴,殿下豈可低昻乎?眞淳曰,諸臣,屢請而不允。昨日所呈之疏,亦不賜答,此若不允,則置此言責之官,何所用之乎?始㷜曰,日熱如此,極知煩聒之未安,而今日若不允從,則明日又將如是矣。告廟之禮,若是遷就,極爲歉然,連日煩聒,亦涉惶恐,今日允從,是臣之望也。巨源曰,告廟之禮,宜待逆律之快施,祖宗陟降之靈,必有所欣悅,八路群情,亦有所顒企,則告廟停之可乎,逆律不施之可乎?當初旣命告廟,而因此啓之靳允,未免退行,臣未知何事爲輕,何事爲重乎?眞淳曰,今日討逆若嚴,則上下人心可定,祖宗冥冥之靈,亦必欣悅矣。巨源曰,大位幾傾而安,宗社幾覆而全,實國家莫大之慶,以此昭告于太廟,則殿下之孝,其將何如?因此啓之,久不允許,致使告廟之禮,若是遷就,其輕重,如何也?濟曰,告廟之遷就,極爲未安,而應行之典,尙不快施,致令大禮,未卽擧行,國體之乖當,甚矣。事若不然,臣等豈如是力請乎?此實係國家存亡之機,請加三思,快從諸臣之請焉。巨源曰,如頤·集之罪狀,天下寧有?當初失刑,中外憤鬱,若不收孥,則豈可以討逆云乎?上曰,勿煩。萬選曰,發落,不爲分明,伏望更賜下敎。上曰,已勿煩矣。景說曰,頤·集之當初賜死,未知何罪乎?告廟之禮,因應行之典未施,尙此遷就,其輕重,如何也?匡輔曰,此事,固非連降勿煩之事也。賜死旣是失刑,而旣曰逆賊,則孥戮之典,豈非應行之典乎?此非勿煩之事,夬賜允從,是臣區區之望也。始㷜曰,今此孥戮,一國人心,皆以應行之典知之,而殿下獨靳一兪,三司諸臣,鎭日煩聒,此非持難之事,更加三思。巨源曰,此啓之持難,實臣等意慮之所不到也。凡事如有一分疑眩處,則或可相持,而此則逆節旣盡彰著,諸賊亦皆收孥,則今於此請,豈有一毫持難事耶?匡輔曰,元來治獄,至謹至愼,可也,而今番治逆,可謂未盡,而初無濫觴之事,今此孥戮之典,亦不快施,則國法將廢,輿憤莫伸矣。柳弼垣曰,四兇之罪狀,昨日聯箚中,略有所陳,今日諸臣,亦已備達,而當初頤·集之罪,因殿下執德之不固,未減賜死,可謂失刑之大者矣。初若正刑,則孥籍,自是應行之事,而因其賜死,致令三司爭論,殿下一向淵默,諸臣所達,未嘗開可,莫重討逆之典,尙未快擧,此莫非殿下乾斷不足之致,如此而國何可爲乎?兩兇孥籍之請,不可不允矣。明誼曰,賜死罪人收孥之典,自在先朝,亦多行之。俄者憲臣備達,而庚申之獄,許堅,以妖逆坐誅,許積以顧命大臣,不免緣坐。卽今所餘,不過狐鼠輩也,豈有一分顧惜者耶?巨源曰,四兇之凶計,非一朝一夕之故,籠絡布置,積有年所。當初頤·集,不施正刑,故不逞之徒,將無所懲畏,臣等之區區所爭者,蓋欲少施孥籍之典,以爲懲憚之地矣。匡輔曰,健命,以殿下所無之病及所無之媵說,傳播異國,其罪,三使臣同之,而至若奏文,則健命實主之,厥罪可勝誅哉?國家用法,自有差等之別,而如有一分過當之事,則臣等,何如是爭之不已耶?眞淳曰,敎子姪爲三手之謀,身爲推戴之言,厥罪通天矣,當初賜死,失刑大矣。今此孥籍之請,不可不從矣。景說曰,鞫案中銀事·劍事,及昌道·宇寬之招,逆節彰露無餘,至曰此主上甚難,吾輩將盡死於是,而釀成三手之謀,此莫非頤·集之所爲。當初賜死,旣是失刑,賜死後收孥之典,自是應行之典,而閱月爭執,兪音尙靳,告廟之禮,旣定而旋退,此啓若不允,則告廟,其將不爲之乎?眞淳曰,若非逆賊,則臣等,豈敢誣陷告君耶?巨源曰,國家收孥之法,何爲而設也?不施於逆賊,則國置孥籍法,無爲也。逆者,罪之極也,逆而不施孥籍,則設法之意,安在?殿下於此啓,堅持不許,所謂孥籍之法,欲施之於何等罪狀耶?眞淳曰,天道有肅殺之氣,而四時成,國之爲國,賴有紀綱也。可以殺而不殺,則刑政乖矣,刑政乖,而其能有爲國者乎?明誼曰,古帝王設法之意,固不偶然,孥籍之典,蓋欲使亂賊懼也。逆而不用孥籍,則亂賊,何由而懼也?今番尙不施孥典,故凶賊餘黨,皆曰頤·集,豈是逆耶?安有逆賊而不爲收司之理乎云云。此若不施孥籍,則其心浸長,更必爲宗社之憂矣。匡輔曰,若是則不但無懲戢之心,笑其國綱之頹圮,將無所不至矣。眞淳曰,紀綱不振,則國家之元氣衰弱,將何以爲國耶?景說曰,元氣衰弱,而能爲國者,未之有也。眞淳曰,頤·集輩,常有怨國之心,陰釀纂弑之計,若非殿下福祿綿長,則得免三手之患,難矣。今若一併,縱置餘孽,則來頭之憂,有未可知也。巨源曰,人性,有剛有柔,剛爲陽柔爲陰,而君德,尤宜務其剛德矣。健命之不卽正刑,皆坐於殿下剛德不足之致,此非殿下留難之事矣。匡輔曰,臣等,終日爭執,未蒙允兪,此啓未準請之前,實無退出之義,討逆不嚴,則臣等,豈有可生之理乎?淳曰,此是不共戴天之讐也。臣等,豈可與之俱生乎?更加三思,宜矣。明誼曰,今日三司諸臣之苦口力爭,非有私怨。怒於兇徒,徒出爲國竭誠之意,殿下何不俯燭乎?孥籍之啓,準請而後,可以退去,如是之際,上下相持,極爲惶恐矣。巨源曰,日已過午,而縷縷爭執,極爲惶恐,而古人之牽裾折檻,皆出於忠君之意,臣等,豈以日勢之極熱,爲退出之計乎?景說曰,更加三思,特爲允從,宜矣。匡輔曰,憲府五員,諫院五員,玉堂六員,方爲入侍,不但此十三人之言皆然,外庭臣僚及輿儓下賤,皆曰,孥戮當施,而殿下獨靳一兪者,何也?巨源曰,國法,自古有之,雖是人君之威,不得任意低昻,三百年成憲,信如金石,此人則收孥,此人則不施,則豈有如許國體乎?匡輔曰,殿下不可堅執矣。濟曰,連爲强聒,極爲惶恐,而諸臣,辭竭意窮,更加三思,夬賜允從,是臣之望也。景說曰,更加三思,速賜允從,宜矣。濟曰,初雖下以勿煩之音,更加三思,宜矣。眞淳曰,殿下若欲愼重,則亦有一道。明日招入上自大臣及下至輿儓,俯詢其逆與非逆,而處之,似宜矣。匡輔曰,殿下亦豈不知其爲逆乎?眞淳曰,四凶之罪,國人皆曰可殺,殿下若欲聞國人之言,上自大臣,下至輿儓,一番招問,則可燭其一國公共之論也。巨源曰,古人云,一言回天,而臣等所達,今幾言也?臣等,固不敢望古人,而殿下亦不及於古主矣,此固殿下之自反處也。殿下旣以臣等,不以無狀,置諸耳目論思之官,而言若不聽,則置此耳目論思之官,何所用之乎?萬選曰,諸臣縷縷仰達,而終無發落,以是爲抑鬱,快賜發落,宜矣。上曰,勿煩。眞淳曰,此啓若不允,則臣等,當爲痛哭流涕矣。濟曰,此乃八路共公之論也。此若不允,則雖至終日,決不可退出矣。事若有一分可疑者,則臣等何敢如是煩聒乎?楷曰,此乃法例間擧行之事。旣曰逆賊,則收孥,乃是循例當行之典矣。眞淳曰,頤賊,不但推戴之事而已。其子之謀殺虎龍者,慮有告變之事也。父子叔姪,皆參謀逆,則寧有一分顧惜之理乎?巨源曰,快降處分,是臣等區區之望也。獄情,今無可達,此不過一處分之事,臣等所望,唯在於此而已。景說曰,更加三思而允從,宜矣。萬選曰,諸臣所達之言,終無發落,以是爲鬱,明賜發落,是臣之望也。巨源曰,不但發落而已,允從,宜矣。匡輔曰,若不蒙允,則臣等雖死,決無退出之理矣。今日入對者,必欲準請故也。初無一分可疑之事,速賜允從,宜矣。眞淳曰,至今遷就,誠是意外,今日入侍,必欲準請乃已矣。殿下若令推出,則當出去,而不然,則決無退出之理矣。匡輔曰,殿下雖迫令推出,臣等寧死,豈可退出乎?告廟頒赦,旣令退行,則討逆,一刻爲急。伏望殿下,夬賜允從焉。眞淳曰,凡盜賊,承服之後,不待時處斬,例也。況謀逆之賊,豈可一刻容貸乎?匡輔曰,此啓允從之後,討逆始嚴矣。眞淳曰,臣等,如是縷縷所達之言,都是爲國家也。明誼曰,頤·集等籍産之典,自是應行之事,豈可如是持難乎?眞淳曰,頤命之一子已死,今無可誅之人,而國家刑章,不可不快施如是耳。匡輔曰,臣等得聞兪音後,當退出矣。巨源曰,聖意之留難,臣等實有所未解者,當初賜死,旣是論逆之律,則至於此啓,豈有一分持難者乎?善長曰,殿下淵默太過,三司諸臣,苦口力爭,而不賜發落,抑鬱甚矣。景說曰,臣等得聞兪音之後,願退去矣。濟曰,縷縷煩達,極爲惶恐,而諸臣,更有所請,願聞兪音矣。萬選曰,發落之音,未能詳聞,伏望更賜下敎。答曰,勿煩。眞淳曰,每聞勿煩之音,臣心如割。極知屢聒之爲罪,而此事不可不允矣。景說曰,臣等,辭窮意竭,不知所達矣。濟,讀器賊,依喜賊例孥籍事。啓辭同前巨源曰,俄者所達之啓,卽依喜賊例收孥之請也。一依喜賊例施律,何如?景說曰,器之與喜賊,均是惡逆,雖不承款正刑,亦依喜賊例施律,宜矣。萬選曰,器賊啓辭仰達之後,無發落,伏望明賜下敎。上曰,依啓。濟,又讀龍祚極邊安置事。啓辭同前上曰,勿煩。景說曰,此啓,卽臣之所首發也。屢日鞫廳,臣詳見其文案,宜卽自鞫廳,直請拿問,而未果,故臣發此論矣。諸賊伏法之後,不可置之輦轂之下,此啓不可不允從矣。濟又讀任勗遠地定配事。啓辭同前上曰,依啓。景說曰,龍祚之啓,不賜允兪,臣不勝其抑菀矣。金鎭商,旣配北邊,而龍祚,尙在京輦之下,寧有此理?快賜允從,宜矣。濟又讀健命鞍馬田民還收事。啓辭同前巨源曰,健命,方以處斬論啓,負如許之罪,而豈有論賞之道耶?以彼中所言論之,元無一分可賞之道。今方一邊請刑,一邊頒賞,則其在國體,將如何也?伏願亟命還收。濟曰,今方以死罪爭之,而豈可有論賞之道耶?上賞之施不施,固不大段,而其在國體,大不然矣。上曰,勿煩。濟又讀判義禁沈檀罷職事。啓辭同前上曰,勿煩。新啓曰,僞行亂眞,虛名眩實,此尤小人之尤者耳。門黜罪人李喜朝,挾其辯慧之小智,文之以章句之薄藝,人或目之以儒者,渠亦自處以高蹈,而性本回邪,奸賊凡於戕賢毒正,無不陰主。至於箚上瑣錄,而其所善神護法,伎倆畢露,上以欺先王之明,下以爲賊球之倡,卒之士禍滔天,善類屛跡,幾乎國不爲國,言之可謂痛心。昨年權凶柄國,迫脅君父,庭籲旋輟,天位將圮,凡有秉彝之心者,孰不明目張膽於鷹鸇逐雀之義,而喜朝,官居臺閣之長,終無一言及於綱常之分,與頤·集兩賊,情志密結,而聲勢潛連,此實斯文之亂賊,國家之妖人。請門黜罪人李喜朝,極邊遠竄。上曰,勿煩。楷讀弘述亟擧收孥籍産之典事。啓辭同前眞淳曰,弘述之罪,非止一二,而以渠直招數件事觀之,凶情逆節,畢露無餘,撲殺陸玄,慮其上變事及與領相同謀之說,正植招中,旣爲直招矣。匡輔曰,渠之招中,慮有上變,謀殺虎龍云云矣。眞淳曰,改其三年前賊案之狀,尤極妖惡,天下寧有是耶?萬選曰,弘述收孥之啓,發落不爲分明,故更達矣。上曰,依啓。楷又讀墨世·一業仍囚嚴刑得情事。啓辭同前上曰,勿煩。楷又讀師命官爵亟命削奪事。啓辭同前眞淳曰,此則師命之本罪及喜之之罪,竝不可不施,此啓夬允,宜矣。匡輔曰,師命,雖至今生存,其子與姪與弟,皆入逆獄,緣坐之律,當施之矣。眞淳曰,師命,得罪先朝,曾已正刑矣。上曰,勿煩。楷又讀李翔官秩亟命還奪事。啓辭同前上曰,勿煩。楷又讀趙持謙·韓泰東,受誣於金鎭商者,特降明旨,以示昭雪之意,趙持謙,撤享於俎豆者,亟令還配舊享之院事。啓辭同前上曰,勿煩。楷又讀李賓興令該曹嚴刑鞫問,期於得情事。啓辭同前上曰,依啓。明誼又進伏曰,頤·集孥籍事,臣等旣爲備達於昨日聯箚中,今日三司諸臣,亦爲竭論矣。兩兇罪狀,備載於鞫招,卽今人心,擧以當初失刑爲欠,少伸輿憤之道,惟在於孥典之快施。俄者弘述·器之孥籍之啓,旣爲允從。凡事有首從之別,弘述,脅從也,頤·集,爲魁,而卒徒則施逆律,逆魁則不施之,則國法之乖舛,甚矣。善長曰,孥籍事,固非大段,而臣等之力爭不已,非有他也。當初旣不正刑,孥戮之後,庶可少伸王法,故敢達矣。始焃曰,逆獄巨魁,若不收孥,則告廟陳賀,漸至差退,治獄,亦不成貌樣,雖閱月爭執,準請乃已,夬賜允從,宜矣。益淳曰,器之·頤命罪狀有異,頤命,則身爲推載之主,器之,謀殺虎龍,而於頤命,不施孥籍,則輕重有乖矣。明誼曰,器之,不但謀殺虎龍一事而已,綢繆逆節,旣已狼藉,則不可謂卒徒也。匡輔曰,卒徒之施法,宜矣,逆魁之不施,過矣。王法,固當一體夬施,寧有彼此分別之道矣?明誼曰,逆魁宜先,而卒徒宜後也。弼垣曰,今番逆賊,萬古所無。頤·集,不施孥籍之典,則治逆,不成貌樣矣,告廟亦將廢却矣。此啓允從之後,國法可伸矣,輿憤少洩矣。善長曰,孥籍之典,不施於逆魁,則三尺之法,何所用之乎?明誼曰,孥籍之請,允從之後,王法可伸,人心可慰矣。眞淳曰,諸臣爭執,可以俯燭矣。上曰,勿煩。明誼曰,彼孥籍之請,允從而後,告廟之禮,可以遄行,而因此靳兪,莫重大禮,未免遷延,此固俯念處也。善長曰,天下之賊,人得而誅之,今此孥籍之請,宜允而不允者,何也?明誼曰,因此啓之不允,告廟之禮,旣定而還退,事體極爲未安矣。善長曰,殿下,博覽前史,討逆之後,旣定告廟,而還爲退行者有之乎?今若不行,則後世將謂斯何?弼垣曰,此非上下相持之事,速賜允從,宜矣。善長曰,夏日當午,殿下久爲殿坐,臣等實爲惶恐,而此啓不可不允從,故敢此屢煩矣。明誼曰,逆賊巨魁,不用孥籍之典,則不可謂治逆也。必也允許之後,國法可伸,告廟可行矣。匡輔曰,逆獄收孥,國法當然,今番逆節,婦孺皆知之,則收孥之後,告廟陳賀,斯可擧行矣。明誼曰,頤·集之逆與非逆,固不在於收孥,而獄體不成,故如是矣。善長曰,無論獄體之成不成,旣曰逆賊,則寧有不爲孥籍之理乎?景說曰,三司之臣,如是力請,更加三思。匡輔曰,元無三思之義也。初無一分可疑之事,何必三思?景說曰,前後文案,殿下皆已俯覽,其逆節,果何如也?今日諸臣之請,實循一國之公論,則豈可如是持難耶?眞淳曰,臣辭窮意竭,更無可達,而此乃一國之公論也。匡輔曰,臣等,如是力請,而不賜允從,殿下置臣等何爲乎?弼垣曰,更賜發落,宜矣。明誼曰,孥籍之典,自是宜允之事,勿爲持難,速賜允音,宜矣。善長曰,臣等誠意淺薄,不能回天,更無所達,而此則不可不從矣。楷曰,此若不從,則告廟無期矣。萬選曰,諸臣屢達,而更無發落,願聞下敎。上曰,勿煩。諸臣欲退出。弼垣進伏曰,臣方待罪春坊兼官,故敢有所達。今當春宮日再開筵之時,宮僚不齊,上番久曠,事體極爲未安。玉堂上下番,例有姑陞姑降之規,而春坊則不然,必待上下番中,番次俱空,然後始爲陞降,以此,常多闕直之日,自今以後,則一依玉堂例,姑陞姑降,以爲推移入直之地,何如?上曰,依爲之。三司以次退出。承史欲起之際,巨源,趨而進伏曰,臣有所懷,敢此仰達。漢武帝見汲黯時,不冠,不見,蓋出敬臣隣之意也。俄者殿下小避時,殿下不爲下敎,宦侍亦無相告之事,此有歉於待臣僚之道,殿下之事,過矣。上無發落。
上在昌慶宮。停常參·經筵。
下直,梨津萬戶李萬榮。
趙景命啓曰,備邊司郞廳來言,今日賓廳坐起日次,而堂上位不齊,不得來會云矣,敢啓。傳曰,知道。
又啓曰,三司來詣請對矣。傳曰,引見。
李萬選啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
趙景命,以都摠府言啓曰,副摠管金一鏡,祔廟都監坐起,晝仕進去之意,敢啓。傳曰,知道。
李萬選啓曰,左副承旨權以鎭,右副承旨黃爾章,昨有只推之命,而今日又不仕進,廳中只有臣萬選及右承旨趙景命,出納之際,事多苟簡。左副承旨權以鎭,右副承旨黃爾章,竝卽牌招察任,何如?傳曰,允。
以右副承旨黃爾章牌不進罷職傳旨,傳于李萬選曰,推考傳旨捧入。
趙景命啓曰,三司來詣請對矣。傳曰,引見。
李萬選,以戶曹言啓曰,卽接廣興倉所報,來七月頒料次,倉官,進去于領議政趙泰耉楊花津村所住處,請受祿牌,則以爲方在屛伏俟罪之中,玆不敢冒受常廩云。祿牌不爲出給,係是大臣祿俸,何以爲之?敢稟。傳曰,令倉官輸送。
趙景命,以惠陵石物追排都監言啓曰,今此本陵石物追排時,堂上·郞廳·監造官,諸員役支供等事,令本道從略擧行事,旣已節目,啓下矣。考見山陵謄錄,則以畿邑物力凋殘,實難責辦之,故甲寅以後,皆令宣惠廳及戶曹,磨鍊題給,以爲省弊之地矣。今亦依此例改分付擧行,何如?傳曰,允。
又以惠陵石物追排都監言啓曰,今此本陵石物追排時,別無軍丁多用之處,而浮石後,不可無翻石軍,每日十五名式調送之意,旣已分付畿營矣。第念畿內農民,鋤役未畢,飢饉之餘,裹糧赴役,亦甚有弊。十五名翻石之軍,元數不多,限鋤役前依前例募軍立役,則可除畿民赴役之巨弊,分付該廳·該曹,募軍立役之價,磨鍊題給,何如?傳曰,允。
又以惠陵石物追排都監言啓曰,今此本陵石物,當依明陵石物體樣造成矣。明日出送浮石所監造官朴弼禹,率石手·邊首等,見樣以來,而依前例除肅拜出送之意,敢啓。傳曰,知道。
又啓曰,黃海水使李汝玉,今春夏等邊將褒貶啓本無等第,以撥軍,昨日先爲上送,極其可駭事,纔已請推矣。卽者本營軍官李世茂,始爲來呈邊將等第褒貶一度,故依例捧入,而所謂軍官,招問曲折,則稱以中路病臥,替付撥軍,以致相違云云。莫重殿最狀啓,旣受將令之後,中間替送於他人,其罪狀,令攸司,囚禁懲治,何如?傳曰,允。
又以兵曹言啓曰,卽接金虎門入直把摠河沃手本,則同門入直哨官李世復,猝得重病,症涉可疑云。莫重闕門,不可以如此疑疾之人,仍令守直,不得已原單子中改付標以入之意,敢啓。傳曰,知道。
又以侍講院言啓曰,來七月初一日孝寧殿朔祭,王世弟親行事,下令矣。依此擧行之意,分付該曹,何如?傳曰,允。
都承旨南就明疏曰,伏以,臣虛帶不敢當之職,引日縮伏,如負大何,猥上辭本,冀賜處分,及承批旨,乃以從速察職爲敎,臣於此,轉益惶悚,不知所出。臣才本庸鹵,年又衰邁,已難隨行於近密,雖聖眷至深,弗棄舊物,而濫命一時誤恩,驟居長席,則不但公議之所不許,亦恐名器之點汚,自臣而始也。況臣久忝出納之地,隨事生疣,日昨憲臣辭單之捧入也,勿論當該與否,臣旣同在院中,而諫臣問備之請,語意頗緊,則臣之難冒之端,更加一節,其何敢徒恃寵靈,晏然承命,以益其罪戾哉?情勢所迫,復此申籲於仁覆之下,瀆擾之極,尤增死罪,治疏將上之際,本院以僚員苟簡,至於請牌,牌招又臨,嚴畏分義,不得不趨詣闕外,陳章徑退。伏乞聖明,俯加諒察,亟許遞改臣職名,仍治臣逋慢之罪,以謝臺言,以勵群工,不勝萬幸。臣無任屛營祈懇之至,謹昧死以聞。答曰,省疏具悉。爾無所嫌,勿辭察職。
吏曹參議李眞儒疏曰,伏以,臣伏聞前正言朴弼夔疏斥銓郞通擬事,語意深緊,疏批未下,雖未得其詳,而其時郞僚,相繼陳疏,長席亦以此上章引嫌。前佐郞李德壽之始通銓郞也,臣亦在政席,與聞其事,毋論臺言之當否,臣何敢晏然於銓地乎?伏乞聖明,亟削臣職,仍治臣注擬失當之罪,以安微分,以謝公議,不勝萬幸,臣無任慙惶悸恐之至,謹昧死以聞。答曰,省疏具悉。爾無所嫌,勿辭察職。
吏曹判書李肇疏曰,伏以,臣於本職,情勢臲卼,本無復出之理,而日者嚴命屢迫,銓事亦急,分義所在,黽勉趨承,數日供劇之餘,重患暑感,初因霍氣,旣經吐瀉,腹痛又劇,轉成痢症,食飮全廢,委頓昏痛,今至屢日,一向無減,連日政席,俱未進參。念臣當遞不遞,虛縻職名,瘝曠已多,惶憫蹙伏之際,伏聞前正言朴弼夔疏論,前佐郞李德壽銓選事,語煩深緊,臣於此,尤有所瞿然者。本曹郞官,實是堂下極選,掄擇之際,一循公議,李德壽地望文學,見推於儕流,踐歷館職,亦已久矣。臣果首發於通擬之際,連檢於前後之政,今者臺言之指斥,略無假借,臣誠慨然。方欲陳章自列之際,其時郞僚,相繼陳疏,郞官差出,長席實主之,若以非議之來,引以爲嫌,則臣實爲首,玆敢露章仰籲於宸嚴之下。伏乞聖明,俯諒臣情病之難强,亟遞臣本兼諸任,以安私分,以謝人言,不勝幸甚。臣無任屛營祈懇之至,謹昧死以聞。答曰,省疏具悉。卿無所嫌,勿辭察職。
礪城君楫疏曰,伏以,臣之父墳,在於京畿抱川地,本生父母墳,亦在於楊州地,而臣以守陵官,久在喬山,不得省掃者,于今三載,烏鳥私情,倍切愴感,而職忝崇班,不敢任意往來,玆不避煩猥,敢將請由之章,仰瀆孝理之下。伏乞聖明,俯察微悃,特許數日之暇,俾伸霜露之感,千萬幸甚。臣無任屛營祈懇之至,謹昧死以聞。答曰,省疏具悉。卿其依疏辭往省焉。仍傳曰,給由馬·澆奠床備給。
康熙六十一年壬寅六月二十五日巳時,上御進修堂。三司請對入侍時,右承旨趙景命,司諫鄭楷,掌令李景說,持平李巨源,校理李明誼·呂善長,副校理柳弼垣,獻納李眞淳,修撰金始㷜,副修撰李顯章·權益淳,正言具命奎·李匡輔,假注書鄭熙揆,記事官宋寅明·申致雲。李景說進曰,臣等連日請對,極爲惶恐,而昨旣不得準請,敢此又爲入對矣。鄭楷讀合啓健命亟正邦刑事。啓辭同前上曰,勿煩。又讀泰采依律處斷事。啓辭同前上曰,勿煩。楷曰,昨日諸臣,苦口力爭,辭竭意窮,而健命輩罪犯,實無一分可生之道。泰采旣參兇黨,宮城扈衛等事,亦爛熳同謀,則不可容貸。臣等之請速賜允從,宜矣。景說曰,健命之罪,不但此也,白地構誣君父,其罪可死。吳始壽之死於先朝者,何罪也?豈非誣引彼國言之事乎?健命,親自誣毁於彼中,其罪浮於始壽,而宮城扈衛及中軍換差事,渠已主張。況喜之輩,皆是渠之弟與姪,則其罪與兩兇,固無異同,此啓不可不允矣。眞淳曰,國家若無法則已,人臣,負此三大罪,豈有可生之理乎?朝家尙此容貸,臣等不勝其抑鬱矣。明誼曰,玉堂箚批中,以終涉過中爲敎,凡事有過有不及,均之爲過中,而今此討逆之箚,若曰不及則有之,而乃以過中爲敎,臣等疑惑不能詳知也。昨日苦口力爭,而天聽逾邈,連日煩達,極知惶恐,而國賊未討,不可一日俱生,玆又相率以請。伏願亟賜允從。李巨源曰,昨日臣等,誠淺意薄,不能回天,臣等之罪也。董卓之廢陳留事,至今看之,心膽欲裂,其所謂直欲擧行之說,萬萬驚痛,爲殿下臣子者,豈不欲食肉而寢皮乎?健命之待備忘,下扈衛宮城之計,專出廢黜之意。況推戴之謀,出於其至親,兼有外國所爲之事,則不可一刻容貸也。泰采奸謀凶計,協同三凶,始也觀望成敗,終焉爛熳同歸,則兩兇之罪,豈有一毫顧護之理乎?呂善長曰,人君之爲國,無他道也。扶植綱常是已,如此兇賊,不爲處斷,則國何可爲乎?李濟曰,春秋之法,有將心亦誅,此則或劍或藥,謀弑君父,況陳兵廢黜之謀,尤如何也?至今未施邦刑,豈有此理?臣等昨者半日力爭,未蒙允從,終宵耿耿,敢此仰達,伏願亟降兪音。李匡輔曰,自古逆賊何限,而如此之變,天下寧有之耶?此啓終若不允,則不但臣等之抑鬱,書之史冊,其將謂何?明誼曰,史冊書之,反是等閑也。管子曰,四維不張,國乃亡,刑政虧壞,而國不亡乎?史冊貽譏,特是第二件事,若不嚴加典刑,則亂賊,將無所懲畏矣。巨源曰,人之爲人,國之爲國,乃是君臣有義也。人君,不思扶植綱常之道,而如欲容護惡逆,則國不國,而人不人矣。眞淳曰,閭閻匹夫,少有讐怨,必欲相報,況國之逆賊,何等罪惡,而不正王法耶?楷曰,治逆之道,宜先治本,而今番治逆,只除其枝葉,元惡大憝,尙今假息,豈有是理?明誼曰,奴弑其主,子弑其父,則朝家治以三省,至於革邑,況移國簒君之賊,豈可一日寬貸乎?此啓速允而後,國可爲國,不然則他日之憂,大矣。金始㷜曰,昨日三司諸臣,鱗次陳達,聖意雖有持難,一國公論如此,則此豈一向靳兪之事耶?況諸賊逆節狼藉,實無一分容護之道。諸臣沐浴之討,雖經年閱歲,準請乃已,而上下之相持至此,實爲憫迫。請加三思,夬賜允從。益淳曰,罪關惡逆,則萬無一生之理。以柳就章事觀之,其弟貞章,自知必死,終至自刎,其枝葉,尙猶如此,健·采以逆魁,豈有可生之道耶?眞淳曰,至今容貸,已是失刑,罪合不待時處斬,雖明日賜死,亦云晩矣,不若今日之快允矣。明誼曰,推鞫文案,殿下旣已詳覽,不待群下之陳請,赫然明斷,宜卽處分,而況群下,連日苦口力爭,終靳允從,聖意所在,實未可知也。李顯章曰,兩兇罪狀,旣已備陳,今無可達,而人臣,負此罪名,豈有生理,而君上,亦豈可私自容護耶?不待逆律之快施,徑行告廟,固已過矣。今則告廟旣退,而討逆尙遲,極爲未安,今日快賜允從,宜矣。匡輔曰,殿下旣知其逆節,而如是靳許者,何也?逆節狼藉,而豈可一日容息乎?快賜允從,宜矣。巨源曰,殿下以四兇,謂以先朝舊臣,而頤·集已死,故以此持難於此啓耶?以癸亥大北事論之,仁祖殺幾人也?今番逆賊,比諸大北,尤有異矣。健·采,雖非頤·集之比,春秋,先治黨與,則今健·采之罪,其可容貸乎?明誼曰,健·采,非黨與,卽巨魁也。巨源曰,四兇之罪,不可區別矣。楷曰,渠輩無狀,甘心背國,至於謀叛,豈可以曾經三事而容貸乎?以常情論之,宮家者,豈不欲殺之乎?景說曰,國有常法,則四兇之罪,當令百官序立,一時處斬,而王章尙未快施,如此而可謂國有法乎?街巷婦孺皆曰,此人,胡至今不殺云云,人情,大可見也。若不明正典刑,則不但卽今失刑之歎,前頭之慮,大矣。請加三思,快從諸臣之請焉。益淳曰,健·采之罪,與頤·集無異。龍澤輩凶謀,非自爲之,實四兇主之也。陰排密布,爲計日深,矯詔之不得,行藥之是圖,大官臆決,群兇和附,則四兇之罪,少無異同矣。匡輔曰,俄者巨源之言,蓋出設辭而對也。三手凶謀及宮城扈衛,各有主張,而四凶連箚之後,豈有區別之道乎?始㷜曰,憲臣,前已備達,而許積,以顧命大臣,其子謀逆,先朝置諸死科,不以舊臣而饒貸。今番四兇,有加於許積矣。匡輔曰,雖曰先朝舊臣,逆節狼藉之後,豈可以先朝舊臣而論之乎?臣等之請速賜允從,宜矣。眞淳曰,渠輩旣不以臣道自處,則殿下豈可以臣子待之乎?逆節旣著,則雖十人百人,固當孥戮矣。景說曰,前冬四兇所爲,尙忍言哉?殿下備忘中,以扶我將亡國之敎,至今思之,莫不於邑,儻非皇天默祐,殿下福祿綿長,則殿下之得有今日,難矣。罪人斯得之後,寧有一分容貸之理乎?眞淳曰,臣等不可與此賊俱生,而殿下尙靳允許,臣等直欲相率痛哭也。景說曰,痛哭之言,亦歇後也。私家殺父之讐,豈不欲卽報乎?君臣父子,固無異同,則弑君之賊,寧容一日假息乎?殿下若不快施典刑,則不但國不爲國,前頭之慮,實大矣。明誼曰,凡爲國之道,惟在愼賞必罰,而厥罪難赦,則或爲之流涕,而不少饒貸矣。今番移君簒君之賊,豈可容貸乎?三司諸臣,非有私怨於諸賊,不過爲國家爲殿下,而除去兇逆而已。君父之讐,不卽討除,寧有一日共生之理乎?諸臣之請,不可不允矣。眞淳曰,考諸前史,豈有逆節如此而生者乎?上曰,勿煩。善長曰,殿下每下勿煩之音,實爲抑鬱。兩兇之罪惡,如何,關係,亦如何也?聖意所在,實未可曉也。景說曰,殿下生置逆賊,而將何爲也?殿下允許之後,臣等當退去矣。匡輔曰,臣等連日苦爭,此非臣等之言而已,一國共公之論矣。巨源曰,四兇,非殿下之罪人也,乃宗社之罪人也。殿下爲宗社之主,而豈不從一國共公之請乎?臣等不勝抑鬱也。眞淳曰,諸臣連日苦爭,以冀兪音之降,而今承勿煩之敎,胸臆欲裂也。善長曰,惡惡而不能去,郭公所以亡也。殿下知四兇之惡,而尙靳明施典刑,此坐於優游不斷之致,四兇之罪,不但惡而已,此若不允,則亂賊無所懲畏,其憂尤大矣。巨源曰,儒臣所達,優游不斷四字,好矣。殿下非不知四兇之罪,而殿下坐於優游不斷,尙靳明正處分,儒臣優游之言,體念,宜矣。告廟之禮,旣命退行,而不從臣等之請者,豈非殿下優游之病坐之耶?眞淳曰,旣退告廟者,蓋出聖上治逆之意,而到今不允者,豈有是理?臣等不勝抑鬱矣。景說曰,討逆不嚴,使四兇尙今假息,莫非臣等之罪,而頃日臺啓,旣允其請,姑退告廟之禮,以待逆律之夬施,可見嚴討逆之聖意,而以今日不允之事觀之,前後之處分有異矣。請加三思,快賜允從。巨源曰,諸臣苦口力爭,而兪音不降,詳聞上敎,而更達他啓矣。上曰,勿煩。巨源讀頤·集收孥事。啓辭同前上曰,勿煩。楷又讀諫院啓辭。措語同前上曰,勿煩。眞儒曰,臣等屢達,而每以勿煩爲敎,如此而國何可爲乎?楷曰,自古陰謀廢黜者有之,稱兵犯闕者有之,食中置毒者有之,而至於三手之凶,此賊之外,前古更無,王章若不快施,則國何可爲乎?景說曰,殿下試思之,兩兇之昨年所爲,至今追思,豈不寒心?殿下之得有今日,天也。兩兇之罪,不可容貸,而如是靳兪,聖意所在,實未可曉也。眞淳曰,上下相持至此,實爲惶憫,昨今連以收孥事備達者,蓋欲速行告廟之禮故耳。眞淳曰,頤·集之一毛一髮,不可假息於覆載之間矣。臣以問郞,屢參鞫坐,詳知其逆節。縱其凶孫,與德修同謀,使其門孽,締結世相,而渠亦自結,以築堰事,聽其世相之請,前後折簡於守令輩,昌集,以一國首相,忍爲此事,其與世相相親者,無他事也。非唐時凶徒之比,不過欲行三手之謀也。伏願快賜允從,以正王法。巨源曰,殿下以頤·集,旣曰逆賊而賜死,則至今不許收孥者,何也?聖人不云乎?名不正,則言不順。殿下寧有一分私貸之理乎?當初若果正刑處斬,則禁府自當依例擧行,而末減賜死,以致王法之未伸,此若不允,則國不爲國矣。楷曰,當初處分,已爲失刑,今若不施孥典,則國何可爲乎?匡輔曰,孥籍非重,討逆之後,自是應行之典,而到今持難,誠是意慮之所不到也。明誼曰,孥籍非難事,以逆治之,則自是應行之典,告廟之禮,始定而旋退,因此啓之不允,莫重之禮,未免差退,其輕重如何也?善長曰,治逆之法,乃是祖宗金石之典也。殿下所當遵守祖宗之法,而若是持難,何也?始㷜曰,治逆之道,若是黨與,則或有參酌之道,而渠魁,則當爲快正邦刑矣。頤·集爲巨魁,弘述輩爲指使,其下昌道輩皆以卒徒,竝施孥戮之律,而逆魁則不施之,輿情,安得不抑鬱耶?眞淳曰,不但臣等之抑鬱,外人莫不抑鬱矣。巨源曰,昨日弘述·器之等孥籍之請,竝允從。器之,非頤命之子乎?器之爲逆,乃出推戴其父之計,弘述,亦是昌集之指使,則今於兩兇,豈有一毫持難事耶?楷曰,兩兇罪狀,今無可達,而告廟何等重大,旣已涓吉之大禮,因此啓之不允,未卽擧行,豈非未安之甚者乎?眞淳曰,臣等,今日不得準請,則豈可復立於天地之間乎?必也準請乃已。伏願夬賜允從。景說曰,三司之請,宜卽允許矣。益淳曰,臣昨已備陳矣。昌道,集之六寸,器之,頤之子,以其指使之徒,俱爲孥戮,頤·集之當初賜死,旣是失刑,今又不施孥籍,則尤爲失刑之大者矣。臣等苦口力爭,極爲惶恐,而今日蒙允之後,臣等抑鬱,庶可少紓也。巨源曰,日氣方熱,不宜連爲瀆擾,而君父之讐,不可容貸,故不避煩猥矣。萬古天下,罪惡如頤·集,而豈有不施孥籍之理乎?趙景命曰,頤·集之凶逆罪惡,前後文案及三司諸臣所達,備陳無餘。頤·集推戴及宮城事,厥罪如何?處斬正刑,旣允之後,末減賜死,已是失刑,雖是賜死,旣爲以逆而賜死,則收孥籍産,乃是應行之事,三司如是力爭,而殿下終靳允許,臣實未曉也。三司之請,允從,宜矣。上曰,勿煩。景命又曰,三司所達,連降勿煩之敎,臣職忝近密,敢達所懷。此是刑政之大關,三司爭執,何等事體?殿下若謂之如此如此,有所反復然後,允之,可也,不允,亦可也,而每以勿煩二字爲敎,群下尤不勝抑鬱矣。眞淳曰,勿煩之意,明賜下敎,則臣等,可知上意矣。楷曰,此乃節目應行之事,豈可持難乎?臣等昨日退出,則都下下賤輩,皆以臣等之陳請孥籍事,相告顒望云,於此,人情大可見矣。伏願速賜允從。眞淳曰,未聞兪音之前,不可退出矣。又曰,臣等出去之後,外人若問之以主上何以不允云,則臣實無可答之辭矣。殿下勿煩之意,願得詳聞矣。巨源曰,告廟,乃是莫大之禮,因孥籍之不施,尙未擧行,殿下自顧其輕重,何如也?逆賊收孥,不從可乎?告廟之禮,不行可乎?匡輔曰,旣曰逆賊而賜死,則賜死雖是失刑,逆名自在,至於孥籍,乃是應行之事矣。今日,卽告廟初定之日,而不得擧行,其事體,如何也?殿下福祿綿長,皇天默祐,凶計畢露,諸賊伏法,不可不趁卽告廟,而殿下之如是持難,何也?顯章曰,告廟,初若不爲則已,旣定而旋退,尙此未行,事體極爲未安矣。眞淳曰,此若不從,則告廟無可行之日矣。明誼曰,告廟退行之敎,蓋爲逆律之快施,而到今不允,與當初諫啓允從之意,相左矣。巨源曰,此一事不允之後,他餘事皆差矣。鞫事尙未了當,告廟之禮,未卽擧行,此豈不有歉乎?臣等以耳目之任,連日瀆擾,極知惶恐,而殿下之不爲允從者,亦豈不有歉於虛受之美乎?臣等雖無狀,忝在耳目之任,而殿下終靳一兪,此則殿下虛受之量少矣。一事而誤他事,甚矣。請加三思。匡輔曰,以先朝舊臣之言,諸臣備達,而臣意則先朝舊臣,其罪尤大。渠輩以先朝眷遇之臣,盡心於殿下,宜也,而乃反甘心謀逆,殿下快施正法之後,錄其罪狀,告諸宗廟,則祖宗之靈,豈不欣悅乎?八路頒布,亦一日爲急,速賜允從,宜矣。眞淳曰,速下兪音,是所望也。明誼曰,臣等於殿下,非以殺戮導之,治逆之法,非尋常殺戮之比。古語曰,汝其孥戮于社,雖不用命,亦爲孥戮,況逆者,初非不用命之流乎?殿下不宜留難也,明矣。景命曰,持平李巨源所達,因一事,有歉於聖德云者,是矣。耳目之官,論思之臣,朝家何等信任,而如是屢達,終無發落,群情安得不抑鬱耶?上曰,勿煩。眞淳曰,每下勿煩之音,是何事也?巨源,又讀龍祚極邊安置事。啓辭同前景說曰,此啓,屢達而不允,何也?龍祚罪狀旣著,不可一日置諸輦轂之下矣。巨源曰,外影云者,非內結之謂也。自外締結,或彈駁所憎之人,張其聲勢,同心濟惡,其情狀,豈不絶痛乎?外影者,以影隨形之謂也。以集輩爲形,渠則爲影也,鎭商,旣以他罪投畀,而龍祚之罪,不可不遠竄矣。上曰,依啓。巨源又讀健命賞典還收事。啓辭同前上曰,勿煩。巨源曰,此非勿煩之事也。健命方以逆論罪,而豈有論賞之理乎?使下之道,自有功賞,而惡逆之人,豈可頒賞乎?上曰,勿煩。巨源,又讀判義禁沈檀罷職事。啓辭同前上有下答,而諸臣未得詳聞。景命起拜曰,諸臣聽瑩,未得詳聞上敎,敢達。上曰,依啓。巨源,又讀李喜朝極邊遠竄事。啓辭同前上曰,勿煩。楷讀墨世·一業仍囚嚴刑得情事。啓辭同前上曰,依啓。又讀師命官爵亟命削奪事。啓辭同前上曰,勿煩。匡輔曰,師命此啓,不宜勿煩矣。眞淳曰,先大王,備燭師命交通情節,旣命正刑,又有論以逆律之敎矣。溫泉行幸時,巧飾上言,至有伸雪之擧,師命至今雖生存,旣是喜之之父,則當爲緣坐矣。匡輔曰,喜之孥籍之後,聞該曹以應行節目,欲爲擧行,而臺臣旣爲發論,故未果云矣。景命曰,師命雖生存,當死於喜之之緣坐,旣死之故,雖不入於收司之中,官爵則豈可仍存乎?此啓,宜卽允從矣。上曰,依啓。又讀李翔所復官秩亟命還奪事。啓辭同前眞淳曰,李翔事,在先王朝,或上言而終不聽施矣。此亦溫幸時,群壬,欺罔天聽,至有復官致祭之擧,天下寧有以儒爲名,而奸證淫獄者乎?匡輔曰,翔之官爵,出於儒名,而儒名旣誤,則寧有復官之理乎?眞淳曰,此乃宜允之啓矣。上曰,勿煩。景命曰,李翔事,先王朝三十年,終不許伸雪,溫泉行幸時,其族屬强大,欺蔽上聰,至有復官致祭之擧,如此之流,豈可與之官秩乎?上無發落。楷又讀趙持謙·韓泰東,受誣於金鎭商者,特降明旨,以示昭雪之意,趙持謙,撤享於俎豆者,亟令禮官,還配舊享之院事。啓辭同前明誼曰,諫臣,方以故副提學趙持謙,故執義臣韓泰東,被誣於金鎭商者陳啓,而未蒙允許矣。蓋此事,歲月頗久,若不詳達,則聖上,何由而察其本末耶?在昔壬戌年,金益勳,與金煥同心締結,爲羅織希賞之計,脅令全翊戴者,誣告柳命堅謀逆,則翊戴不肯,故於金煥告許璽之前夜,給煥令旗軍牢,拿致翊戴,私自取供,仍復拘留設鞫,旣久之後,益勳,始乃進詣兒房,親自密啓,事下鞫廳究問,則命堅事,乃脫空,故翊戴因臺啓,終坐誣告之律,益勳,固是誣告,而其情狀,尤爲絶痛,故趙持謙,以承旨,屢以此陳白於榻前,仍擧其貪侈之狀,而臺論繼發,終至削黜,而韓泰東,卽其時臺諫啓避,極陳貪侈奸慝之罪。蓋益勳族黨盤據,勢焰燻天,人莫敢言,而兩臣獨持風裁,或陳或啓,終至削黜,使其奸謀,不得復逞,至今士流之尙持淸議,實多其力,此臺臣所以請賜伸雪者也。甲戌更化之初,命復益勳官爵,而有曰益勳,於壬戌之獄事,處事謬戾,以致臺論峻發,此則固有其失,當時下敎如此,則聖意所在,未嘗不嚴正,而戊戌年罪韓祉之備忘,蓋因祉之書語,不能分曉,泛稱壬戌誣獄,故自上疑其竝指璽獄而然也。初未嘗以益勳爲無罪矣,鎭商敢爲白脫其祖之計,誣毁忠正之臣,極口醜辱,不遺餘力。當此凶黨伏法,朝著淸明之時,宜有褒忠討罪之典,而鎭商則以他罪遠竄,雖不得疊施其罪,而趙持謙·韓泰東之所被誣辱,則洞察忠邪之分,夬示昭雪之擧,斷不可已矣。修撰金始㷜曰,此事元無別樣昭雪之端矣。趙持謙·韓泰東,當壬戌淸議始發之際,言論風裁,爲一代士流之領袖,蓋益勳誣告之獄,主張攻斥,淸名直節,實爲後人之所尊仰矣。以甲戌初益勳復官時下敎觀之,旣斥益勳處事之謬戾,又敎以臺論之峻發,則先朝處分之嚴正,此可想矣,而戊戌年故監司韓祉上書措語,不能分曉,璽·瑛之獄,與翊戴誣告柳命堅之獄,條貫有異,而其書混稱壬戌誣獄,故先大王,疑其竝指璽獄而有所處分矣。鎭商,敢爲白脫其祖之計,誣辱忠正之臣,罔有其極,可勝痛哉?自上,若悉此等委折,則雖不別降明旨,兩臣所被之誣,自可昭釋矣。明誼曰,持謙書院事,亦有委折持謙之祖,故文孝公臣翼書院,在廣州地,士論齊發,以持謙父故文簡公臣復陽及持謙,議于斯文宗匠長德元老,躋配其書院矣。金鎭圭爲禮判時,以益勳之從孫,爲逞憾報怨之計,發關行査,而嗾其私黨,混以爲朝家申禁前事,而故不分別,至達於榻前,終至撤去矣。諫臣所啓持謙復享事,宜卽允從,令該曹稟處,何如?上曰,依啓。景命曰,然則令禮官,稟處乎?上曰,依爲之。景命曰,持公事入侍,處暑間姑停,凡公事,連爲流入,無留滯之事,而以黃海水使李汝玉褒貶狀啓事,有可達事矣。臣卽見李汝玉今壬寅春夏等水軍邊將褒貶狀啓,以撥便齎送,而有曰道臣李眞望,到任已滿日限,褒貶,,與道臣同議後,磨勘封進云,而取考褒貶狀,則只論烽燧監官雜色哨官而已,元無邊將擧論之事。其間曲折,雖未知如何,其所褒貶狀啓,措語如是相左,莫重殿最,難免朦朧之責。況褒貶狀啓,自監·兵營,各其軍官定體上送,非但古例卽然,蓋所以重事體,而今此黃海水使,則軍官旣不上送,只爲付送於撥軍之狀,尤極可駭。不可無警責之道,各別從重推考,未上送邊將褒貶等第,卽卽上送之意,分付,何如?上曰,依爲之。又啓曰,翰林申致雲方兼帶說書,下番則不得暫離政院,故前後下番翰林之兼帶宮官者,或陳疏而蒙遞,或建白而得免。致雲亦依例陳疏,而自上靳許,當此宮僚不齊之時,不可無變通之道。況前例亦然,申致雲兼帶之職許遞,何如?上曰,依爲之。出下敎又啓曰,廳中之事,多有苟艱者。同副承旨朴熙晉,以偕來事,出往江上,都承旨南就明,除拜有日,而以未承批,尙不出仕,院中凡事,有都承旨而後,可以議爲,而右位則拘於院規,不得請牌,玆敢仰達。上無發落。巨源曰,一日再啓,極爲惶恐,而頤·集孥籍事,三司力爭,終未蒙允,因此而告廟大禮,不得擧行,豈不憫鬱乎?明誼曰,日氣方熱,殿坐稍久,臣等不宜强聒,而國家事,莫大於討逆,臣等不避小嫌,敢復仰請,孥籍事允從而後,告廟可行,人心可慰矣。巨源曰,古人曰,明主可以理奪,以事理爭之故也。今臣所爭,出於討逆,則殿下何如是持難乎?楷曰,賜死失刑,而旣曰討逆,則孥籍事,自是當行之事矣。明誼曰,頤·集之賜死,實是失刑,而旣以逆律賜死,則孥籍,自是應行之事。伏望速賜允從,使告廟大禮,趁卽擧行,何如?巨源曰,孥籍,少無持難之事矣。景命曰,孥籍,不過節目應行之事,而三司諸臣,終日力爭,則殿下何如是持難乎?告廟初定之日,乃是今日,此若允從,則告廟大禮,當卽擧行,故諸臣惟恐大禮之遷就,如是爭執,夬賜允從,宜矣。又曰,發落之音,聽瑩未詳,伏望更賜下敎。上曰,勿煩。眞淳曰,兪音久靳,臣等實未曉聖意攸在也。孥籍事,允從之後,臣等當退矣。匡輔曰,此若不當爭之事,則臣等,豈敢如是苦口力爭耶?一日屢請,極知惶恐,而事有可爭,則雖一日十請,未爲不可,唯願速賜允從。上無發落。諸臣,以次退出。
上在昌慶宮。停常參·經筵。
懿仁王后忌辰齋戒。
趙景命啓曰,卽見黃海兵使趙世望,水使李汝玉,今壬寅年春夏等褒貶啓本,則邊將無一人居下,殊無嚴明殿最之意。竝推考警責,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又以都摠府言啓曰,副摠管金一鏡,祔廟都監坐起晝仕進去之意,敢啓。傳曰,知道。
又啓曰,三司來詣請對矣。傳曰,引見。
又以御營廳言啓曰,本廳來九月·十月當海西十四番·十五番別馬隊,逐朔立番次,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,本廳來九月·十月兩朔應立左部右司屬全羅左道五哨軍兵,八月二十五日,京中逢點,九月初一日,與中司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,本廳左部中司屬全羅左道五哨軍兵六百七十名,已爲逢點整齊矣。來七月初一日,與左司軍兵替代後,舊軍放送之意,敢啓。傳曰,知道。
又以御營廳言啓曰,本廳屬海西十二番別馬隊五十五名,標下軍一名,已爲逢點整齊矣。來七月初一日,與本營入直十一番別馬隊替代後,舊軍放送之意,敢啓。傳曰,知道。
又以禁衛營言啓曰,十三番後部後司屬慶尙左道五哨軍兵六百五十二名,十二番海西別驍衛五十六名,步軍標下一名,已爲點閱整齊。來七月初一日,與內外各處入直將官馬步軍兵,依例替代後,舊軍放送之意,敢啓。傳曰,知道。
政院啓曰,臣等於玉堂諸臣拿推及兩司特遞之命,竊不勝驚惶訝惑之至。今此三司請對,實出於沐浴請討之義,而新進生疎之人,仰恃聖明虛受之德,奏達之際,辭或不擇,致勤嚴敎,至有三司拿遞之擧。此雖諸臣不善周旋,觸冒天威之致,而咫尺之地,蒼黃迸出,已非淸朝之美事,而其在聖上恢弘之道,亦豈不有累也哉?臣等,忝在近密,目見非常過擧,不任憂慨,略效封繳之忱。伏乞亟收雷威,小加睿察,特降反汗之命,以光聖德,惶恐敢啓。答曰,依啓。
趙景命啓曰,右議政崔錫恒,來詣請對矣。傳曰,引見。
李萬選,以戶曹言啓曰,依傳敎領議政趙泰耉來七月朔祿俸,令倉官,輸送于楊花津村所住處,則以爲卽者倉官,以傳敎,輸致月俸,而臣以退屛俟譴之人,義有所不敢冒食仕者之常祿,玆又不敢祗受,感恩知罪,置身無地。伏乞收還成命,以安私分云。祿俸不爲領受,何以爲之?敢稟。傳曰,更令倉官輸送。
趙景命,以義禁府言啓曰,今月二十四日三司請對入侍時,鞫廳徑斃罪人器之·弘述等收孥籍産事,擧條啓下矣。器之之家,或在忠淸道扶餘地,或在京中,弘述則家在京中,右罪人等父母祖孫妻妾子女兄弟姊妹及子之妻妾伯叔父兄弟之子,年歲·姓名·存沒·居住,令本道及京兆,急速査出,成冊牒報後,依律文緣坐施行,而籍沒,破家瀦澤,罷守令,降邑號等事,令各該司,奉承傳擧行,何如?傳曰,允。
又以惠陵石物追排都監言啓曰,今此本陵石物浮取時,軍匠等入接結幕所入材木,分定於畿內近邑矣。當此鋤役未畢之日,材木斫伐運來時,不無民弊,兩倉及宣惠廳別營等處,有眞長木·草芚·空石等物,分付該廳·戶曹,沒數取用後還下,冶炭,亦多儲於經理廳及戶曹,分付兩處,亦爲進排,而輸運時,以漢城府及各軍門車子使用,使之運致役所,雪馬機械所入各樣等物,一依庚子年山陵謄錄,私儲取用後,價本,亦令戶曹,磨鍊上下事,分付,何如?傳曰,允。
又以兵曹言啓曰,今月十三日兼司僕將朴溟羽報狀內,本廳所上內禁衛兼司僕羽林衛將牌三部,常掛壁上矣。今月十一日入直內中日試射時,佩本番將牌,進參罷歸後,同掛壁上矣。十二日夕時,偶然看見,則羽林衛將牌見失,窮搜不得云,事極驚駭。守直軍士十二名,使之嚴杖窮覈,累日反復,而終始稱冤,不爲直告,亦不可一向杖問,或致殞斃,今無更爲推得之路。牌則令政院,斯速稟旨改造以給,當番將朴溟羽,難免不能管檢之罪,而此不過奸細之徒,因嫌偸出,故爲生事之致,今若重究,正中奸情,恐有後弊,依兵符見失守令推考例,今姑從重推考,何如?傳曰,允。
壬寅六月二十六日申時,上御進修堂。右議政崔錫恒請對時,右議政崔錫恒,右承旨趙景命,假注書鄭熙揆,記事官宋寅明·申致雲。崔錫恒進曰,日氣甚熱,旱風連吹,聖體,若何?上曰,無事。大妃殿氣候,若何?上曰,無事。中宮殿氣候,若何?上曰,一樣矣。世弟宮氣候,亦若何?上曰,一樣矣。又啓曰,臣於病伏中,伏聞今日筵中,有玉堂拿推兩司特遞之命,而辭旨極嚴,有非臣子所敢聞云,竊不勝驚憂之忱,匡救之道,不容少緩,故來詣賓廳矣。因喉司陳啓,旋卽還收,轉圜之美,孰不欽仰?傳曰,易發而難制者,惟怒爲甚,是以,自古明王,莫不以此爲戒。觀理忘怒,未嘗加之以聲色,蓋人主一喜一怒,所關非細,傳播外方,遠近驚駭,其不可不愼也,明矣。竊瞷聖上平日,喜怒不形於色,人莫窺其際,臣常欽誦感歎,而警惕之念,亦未嘗少弛矣。今日此擧,夫豈所望於聖明者哉?益加勉勵,俾無再誤,深懲旣往之悔,以爲將來之戒,區區所懷,敢此仰達。上曰,唯。又啓曰,今番勅書,末端有再奏之語,此事不可不別爲陳奏,明其不然矣。蓋國本一定,宗社臣民之托,已有所歸,日後設有勅書中所云者,豈有再奏之可論乎?以此意措辭,別爲陳奏,恐不可已,故敢此仰達。上曰,依爲之。出擧條又啓曰,王世弟進居儲位之後,尙未入學,蓋緣喪制未畢而然也。今則國祥已過,待祔廟尊崇冊禮過後,卽爲卜日擧行事,分付該曹,何如?上曰,依爲之。又啓曰,仁敬·仁顯兩王后追上徽號時,旣已改題主,今此加上尊號時,似當有改題主之節,令該曹考例稟處,何如?上曰,依爲之。出擧條又啓曰,判義禁有闕之代,今當差出,而當品中只有數人,而皆以耆耋之年,又在引入之中,似當有變通之道。問議領相,正二品中陞品擬望,何如?上曰,依爲之。出擧條又啓曰,刑曹,乃是詞訟劇地,判書朴泰恒,年近八十,且有疾病,尋單乞遞,由於實情,而三度還給之命,出於格外,固知聖意之有在,雖其精力不至衰敗,卽今身病,實無行公之勢云。今姑許遞,何如?上曰,依爲之。出下敎又啓曰,兵曹判書李光佐,兼帶文衡之任,必欲辭遞,每對臣等,以陳達變通之意,縷縷不已。且其兼帶辭免之疏,日呈喉司,其苦心所在,蓋可知也。今聞日昨辭疏中,至以臺疏中,欲論還止爲言,雖未知事實之如何,而旣曰還止,則只憑流傳之言,至於許遞,終涉無謂,而以此引入,行公無期,大政當前,尙無擧行之望。況祔廟都監之事,實錄纂修之役,俱係緊重,而玉冊文撰進,尤不容少緩,事勢至此,不可無變通之道。李光佐兼帶文衡之任,今姑許遞,何如?上曰,依爲之。出下敎又啓曰,江華留守沈壽賢,遞任之後,卽爲上來,及其仍任,陳疏辭職,批答尙未下,以此不得下去云。當此無前麥凶,農糧已盡,新穀未出之時,守臣之不卽還任,其在民事,狼狽極矣。卽速下批,使之數日內急速還任,何如?上曰,依爲之。又啓曰,出疆之任,乃是原濕驅馳之役,本無辭免之義,而謝恩副使金致龍,以陞品之故,陳疏祈免矣。疏批未下,治行等事,尙未經意云,行期不遠,時未會同,事甚可慮。此不過例讓之疏,雖未承批,卽爲牌招,以爲及時治行之地,何如?上曰,依爲之。出下敎趙景命曰,今日三司諸臣,辭不達意,致勤嚴敎,臣忝在近密,敢以草草數語,以冀收還矣。聖明,卽賜反汗,日月之更,孰不仰之?卽今玉堂闕直,拿推諸臣,旣命還收,則竝卽牌招,以爲推移入直之意,敢達。上曰,依爲之。出下敎又啓曰,本院院僚不齊之中,左副承旨權以鎭,右副承旨黃爾章,病不仕進。且所懷及冀免疏,次第入啓,而尙未承批,故托以未承批,無意入來。卽今出納之地,極爲苟簡,雖未承批,竝爲待明早牌招察任,何如?上曰,依爲之。出下敎以次退出。
巳時,上御進修堂。三司請對入侍,都承旨南就明,執義李濟,掌令李景說,持平李巨源,司諫鄭楷,獻納李眞淳,正言李匡輔·具命奎,校理李明誼·呂善長,副校理柳弼垣,修撰金始㷜,副修撰李顯章,記事官尹光益,記事官宋寅明·申致雲,諸臣以次進伏。執義李濟曰,連日請對,極知惶恐,而今此討逆,關係至重,不暇以瀆撓爲嫌。今日以齋戒,不可連啓,故敢以所懷仰達矣。仍讀合啓。上曰,勿煩。鄭楷曰,健命之罪,雖使十人當之,死有餘罪,本罪之外,又有死罪,誣上不道,何等罪惡,而一人之身,兼此衆惡,豈有一分可生之理乎?濟曰,歷觀前史,人臣負此等罪惡,而有不死者乎?末世人心,有異古昔,有逆而不能斯得則已矣,旣得矣而不能正法,則何以防後患乎?以健命之凶逆,而尙不伏法,神人之憤,姑置勿論,亂臣賊子,必將接跡而起,殿下何不念及於此乎?殿下之至今靳請,雖臣等誠意淺薄之致,而討逆之擧,實關宗社,殿下豈可一向靳請乎?今日則臣等,必準請乃已。伏望亟加三思,夬賜允從。就明曰,三司之連日請對,豈不知瀆撓之可懼,而忠憤所激,不得自已。夫罪犯凶逆,則人主亦不得曲保,健命之凶逆,係關宗社,殿下亦何以曲庇乎?本罪,姑無論,奉使時負犯,亦足以死,請亟賜允從。明誼曰,連日瀆撓,極知惶恐,而國賊未討,爲臣子者,豈敢一日安坐於家乎?健命之罪,旣載於鞫案及臺啓,而厥罪有三,卽箚請節目,脅以兵威及痿字事也。負此三大罪,而其可一日容息於覆載之間乎?先大王深仁厚澤,涵濡萬物,而至於逆節,罪關宗社,則懲討必嚴,故曾經三事之人,亦不容貸,此則向日諸臣,已陳達矣。今健命罪逆,實關宗社,此豈殿下之罪人?乃宗社之罪人,殿下決不可曲貸。伏望夬賜允從。眞淳曰,改紀之初,志述卽正王法。志述之罪,不過以不道之言,誣辱聖躬,而健命之聯箚,陳兵痿字等,罪浮於述十倍,述則正刑,而健命則至今容貸,王法豈不乖舛乎?明誼曰,志述,逼辱聖躬而已,健命則罪關宗社,而尙不正法,處分,豈不顚倒乎?眞淳曰,志述之正刑,或以爲過矣,健命之罪,浮於志述,而尙今容貸,實未曉聖意之攸在也。景說曰,健命之罪,不必更達,殿下雖欲容貸,國賊,豈可容貸乎?匡輔曰,志述之罪,死固不惜,而其時或以爲雖不殺之,固不害於好生之德矣。以其罪輕重論之,健命有倍於志述,則豈可容貸乎?濟讀泰采按律之啓。上曰,勿煩。楷曰,箚請節目,換差扈衛等事,無不與三兇同謀,而逆節,視三兇實無異同,豈有一分容貸之理乎?巨源曰,罪狀,已悉於啓辭,而扈衛一款,請略陳之,當初備忘之下也,賴一二臣之請對苦爭,特許還收,一二臣,卽今之領右相也。健·采輩恚恨於備忘之還收,換差中軍,陳兵宮城,阻塞外內,使如領右相之人,不得更入,而直欲廢黜,古人云以兵劫之,與稱兵犯闕,便是一樣,若非宗社之默佑,殿下豈有今日乎?據此一款,健·采謀逆之狀,無一分可疑。國人皆曰可殺,殿下豈能遏一國之公議乎?此非持難之事,請亟賜允從。就明曰,非獨三司之言如此,乃一國共公之論也,何可持難乎?顯章曰,臣於日昨,已略陳之矣。元載賜死,史臣云,唐室之衰殘,由於此。今此健·采,尙得容息於覆載之間,如此而國能爲國乎?連日力爭,實出於爲宗社之計,伏望亟賜允從。始㷜曰,王者用法,參其情罪,一徇公議,健·采之罪,在王法,實無一分可生之理。至於健命,則與頤·集同罪,而又添一罪,以不道之言,誣君父於異國,論其罪逆,豈可一日容貸乎?先大王,賜死吳始壽,殿下誅志述,獨健命,尙今容息於覆載之間,王章屈而不伸,輿情,豈不憤激?請加三思。匡輔曰,事在然疑,可以三思,逆節之狼藉如此,何待三思?明誼曰,爲君上者,與其臣有罪而不治,寧不知之爲愈?蓋不知則已矣,旣知矣而不之罪,則爲下者,益無所忌憚矣。殿下豈不知健·采之罪狀,而至今持難,優游不斷,亂臣賊子,將何所懲畏,宗社之禍,將不知至於何境也。景說曰,殿下仁厚有餘,而剛果不足,此則殿下之病痛也。健·采之正刑,似不待三司之請,而連日苦爭,尙不允從,此政由於剛果不足故也。濟曰,改紀之初,卽降明旨,夬正志述之罪,人心莫不爲快,殿下之剛果,豈云不足?臣愚死罪,臣竊以爲,殿下不能無偏係之私也。今此兩賊之罪,十倍於志述,而志述則卽正王法,兩賊則尙今容貸,此豈非偏係之私,而有累於聖德耶?就明曰,共公之論,不可强咈,三司之請,亟賜允從。濟曰,志述則一儒生,而健·采則先朝大臣也。殿下以爲先朝大臣,而曲爲之容貸,則此果非偏係耶?古人云,國有紀綱,則刑不可以貴勢免。兩賊,雖是先朝大臣,罪犯惡逆,則殿下豈可曲貸乎?始㷜曰,好生,雖是聖德事,春生秋殺,天之道也。逆而不誅,豈可謂好生之德乎?眞淳曰,自點,仁廟朝勳臣,而寧陵初,卽正王法,誠以罪犯惡逆,則不可以先朝大臣而曲貸之也。明誼曰,大臣之稱,謂有臣節也,罪犯簒逆,則不可以臣稱之矣。巨源曰,優游不斷之說,儒臣旣已陳之矣。平淮西碑,今此蔡功,惟斷乃成,今事不斷,則不成,故所貴能斷,殿下必不以臣等之言爲非,而至今靳請者,不能夬斷故也。伏望亟揮乾斷,夬賜允從。顯章曰,此賊不誅,則國將必亡,此賊之終能正法,臣固知之矣。然一日不殺此賊,則爲聖上一日之失德,二日不殺此賊,則爲聖上二日之失德。一日二日,優游不斷,則豈非大段失德乎?必賜允從,無累聖德。就明曰,從違間久靳發落,臣等豈不悶鬱?明誼曰,不獨三司之言如此,閭巷媍孺下賤,皆曰可殺。輿情如此,殿下何可曲貸乎?祖宗三尺,非可私自低仰者也。殿下,徇一國之公議,念三尺之至嚴,亟許臣等之請。始㷜曰,臣等之苦口力爭,已三日矣。殿下有何所執,而一向靳許乎?今日則臣等,必準請乃退矣。巨源曰,儒臣云,此賊不誅,則國必亡,此言驟聞之,則雖似不然,而實有誠然者矣。君君臣臣,可以爲國,君不君臣不臣,則國何以不亡乎?此賊不誅,則君臣之分滅,而國隨以亡,殿下何可顧惜此賊,而不恤國亡乎?匡輔曰,君父之讐,不可一日共天,臣等之請,非臣等之私也,爲殿下也,爲宗社也。眞淳曰,此賊不殺,此後亂臣賊子如健·采輩,不知有幾人矣。王者失刑,必有百世之患也。就明曰,器遠之正刑也,特以元勳之故,無令傳示八方矣。匡輔曰,器遠,百官序立而斬之矣。景說曰,二賊旣誅,二賊尙今容息,輿情,豈不憤惋乎?巨源曰,董卓燃臍,王敦跽斬,當時莫不稱快。旣死之賊,猶施此刑,此兩賊,尙今容息於覆載之間,人心豈不憤惋?就明曰,殿下若不允從,三司當鎭日力爭矣。始㷜曰,法者,非殿下之法,乃祖宗之法也,殿下豈可私自低仰乎?此賊,非殿下殺之也,渠輩實自取也。以祖宗之法,誅自取之賊,揆以情法,豈不允當?景說曰,孔子誅亂政大夫少正卯,亂政,尙斬之,況逆乎?弼垣曰,以鞫案見之,四兇合謀之狀,狼藉無餘,儻非神人之協扶,殿下豈得有今日乎?此賊之罪,雖斬作萬段,猶有餘罪。就明曰,君臣之義,無所逃於天地之間,健命本罪之外,誣君父一款,亦足以死。明誼曰,設令君父,眞有此病,猶不可肆然於異國之人,況引桓溫·廢帝奕之痿字,登諸奏文,此猶不足,以左右媵屬之說,以實其言,其所負犯,豈特吳始壽臣强主弱之說乎?就明曰,彼人,以我爲禮義之邦,而健命,以此等不道之言,肆然於彼中,豈不絶痛乎?巨源曰,臣等,非以刑戮,導我殿下也。傳曰,刑以弼敎,又云綱常不明,則淪爲禽獸,人之所以異於禽獸者,有三綱五常故也,綱常滅,則與禽獸何異?逆而不討,君臣之分滅,而不幾於淪爲禽獸乎?明誼曰,憲臣禽獸之說,非過矣。善長曰,殿下豈不以健·采爲逆,而只因淵默太過,不爲明白下敎,臣等豈不悶鬱?命奎曰,臣等所爭,無一分可疑,而尙靳允許,實莫曉聖意之攸在也。眞淳曰,是非可否,無一分可疑,而上下相持,已至累日,殿下之處分每如此,則臣等之憂,誠大矣。匡輔曰,健命之罪,不從鞫問,彼中酬酢之說,已登於狀聞,此政是結案也,不待問而可誅也。明誼曰,陳兵之說,弘述,旣以四大臣分付,換差中軍,明白納招,則元無持疑之事矣。匡輔曰,鞫廳之規,各各捧招,使不得相知,而諸賊之招,不謀而俱同,以此觀之,亦無一分可疑者矣。始㷜曰,臣等之請,有十分所執,殿下之靳許,無一分所執,而力爭累日,尙不允許,臣等豈不抑鬱乎?就明曰,三司合辭之請,尙此靳許,誠甚抑鬱。眞淳曰,父子君臣,綱常之大者,而子弑父·臣弑君,綱常之賊也。此兩賊,尙今容息於覆載之間,豈有如許道理乎?景說曰,國無法則亡,殿下何不思也?巨源曰,殿下之至今靳許者,莫非臣等誠意淺薄,言辭拙訥之致也。臣等固有罪,亦豈不有歉於聖德乎?臣等雖無狀,殿下,旣畀以耳目之任,合辭力爭,乃爲君父討逆也。相持累日,尙不允從,其於虛受樂聞之度,果何如哉?顯章曰,臣等雖無狀,忝居三司,所爭,乃討逆也,則殿下似不宜一向靳請也。就明曰,明白下敎,何如?上曰,勿煩。眞淳曰,極知惶恐,而請聞勿煩之意也。匡輔曰,三司所爭,乃一國共公之論,而殿下每以勿煩爲敎,豈不抑鬱?濟曰,臣等苦口力爭,已三日矣。今日又以勿煩爲敎,臣等誠爲罔涯。事在是非可否之間,則猶或止之,而今此討逆,國家存亡安危之幾,亶係於此,殿下雖以勿煩爲敎,臣等當以時月爲期,準請乃已矣。巨源曰,春秋,郭公,善之而不能用,惡之而不能去,卒至亡國,殿下旣知此賊之爲逆,而不許臣等之請,郭公之惡惡不能去,不幸近之矣。明誼曰,今此凶逆,豈特惡而已?惡惡而不能去,猶至亡國,逆而不能討,則國其如何?就明曰,諸臣所達,誠是,請亟賜允從。上曰,勿煩。濟讀頤·集孥籍之啓。上曰,勿煩。楷讀頤·集孥籍之啓。上曰,勿煩。上便旋,諸臣少退旋入。匡輔曰,此啓亦以勿煩爲敎耶?旣曰逆,則孥籍之典,不可不施,故臣等之請,只是守法而已。頤命則其子器之,旣已孥籍,此啓雖得準請,更無孥籍之地。昌集則其子濟謙之罪,亦足以死,有何可惜乎?眞淳曰,器·述,猶枝葉,而四兇,眞渠魁也。合啓旣不允從,孥籍之啓,不過節目間循例擧行之事,而亦不允許,實未曉聖意之攸在也。楷曰,頤·集賜死,雖甚失刑,旣以逆殺之,則孥籍,卽是次第應行之事,何至留難乎?濟曰,兩兇賜死,大是失刑,閭巷小人,孰不言之?旣往之失,雖不可追,而懲亂賊·洩輿憤,惟在於孥籍一款。伏望亟賜允從。命奎曰,臣素有氣喘之症,今方猝劇,不得長語,而殿下若不從此啓,則豈有如許刑政乎?而已,命奎先退出。就明曰,師命子終爲逆,以此觀之,收孥之典,不可不施,此非持難之事也。匡輔曰,龍澤,喜之之妹夫,濟謙之査頓,此輩自相結連矣。眞淳曰,此輩之凶謀,皆出於怨國之心,自懷疑懼,以至謀逆,此而若不嚴治,則日後之慮,將十倍於今日矣。巨源曰,東晉時,豪將,竊食官穀千餘石,而驕將則不敢誰何,只斬倉官,以塞責庾翼,以爲晉室之不競,職由於此。緣坐之典,獨加於卒徒,而不行於渠魁,此何異於晉室之事乎?顧念國體,誠爲寒心。景說曰,告廟頒赦,旣已涓日,而以逆魁之不得正法,未免遲退,揆以國體,豈不未安?今日若準請,則告廟之禮,當擧行矣。濟曰,自前討逆時,告廟頒赦,必趁卽擧行,今則旣定而又退,事體,豈不未安?就明曰,以謄錄見之,巨魁伏法,則卽行告廟之禮矣。始㷜曰,漢法,逆則夷三族,我國孥籍之律,卽王府卽有之典,此兩兇賜死之後,又不孥籍,尙可謂討逆乎?如此而尙可以告廟頒赦乎?臣等之苦口力爭,政以此也。景說曰,籍産之典,雖罪犯貪贜者,尙用之,況逆乎?兩兇賜死傳旨,旣以逆論之,則孥籍,特是次第擧行之事,而猶此持難,何也?巨源曰,殿下之待臺閣,無已太薄,健·采之啓,旣不允從,孥籍之請,又此靳許,臣愚死罪,待臺閣之道,恐不容如是也。善長曰,憲臣之言,誠是矣。明誼曰,自前討逆後,告廟之禮,必卽擧行,今以兩兇之不得孥籍,告廟吉日,旣定而又退,告廟之禮,何等重大,而至今遷就,豈非未安之甚者乎?弼垣曰,告廟之禮,尙不擧行,其可謂討逆乎?就明曰,三司所達,極爲正大,此非持難之事也。眞淳曰,當從之請,猶且持難,殿下置耳目論思之臣,將焉用之?景說曰,雖是耳目論思之臣,所論若非,則固當不從矣。此則正大之論,而尙不開納,殿下之待臣等,無已太薄?巨源曰,人之所見,雖或有誤入處,所貴卽改,今殿下守之太固,不思改圖,不幾近於遂非乎?臣愚死罪,殿下終不改所執,則恐累聖德矣。明誼曰,守者,卽擇善固執之謂也。擇善而固執,則固好矣,殿下今日所執,恐不是擇善也。就明曰,告廟之禮,事體重大,三司之請,如是懇切,伏望亟賜允從。上曰,勿煩。景說曰,此非勿煩之事也。巨源曰,明主,可以理奪,此兩賊,旣曰逆,則孥籍之請,在所當行,而力爭三日,每以勿煩爲敎,臣等豈不抑鬱?明誼曰,頤命,四兇之中,尤極凶惡,常恨其兄師命之罪,死於其鄕庄,以日暮途遠,至痛在心,刻之於石,其懷無君之心,固已久矣。今此推戴之凶計,彰露無餘,考之往牒,豈有如許凶逆乎?賜死旣是失刑之甚者,而孥籍之典,又不卽擧行,豈不憤惋?就明曰,三司必欲準請,縷縷仰達矣。濟曰,奴籍之啓,猶不夬從,誠非意慮之所及也。臣等於四兇,豈有私怨?區區寸心,只是爲國而已。累日力爭,終靳兪音,不過臣等誠意淺薄,不能感悟天心,從今以往,臣等何敢抗顔於殿下之朝廷乎?弼垣曰,頤·集初非逆則已矣,旣曰逆矣而不爲孥籍,寧有是理?景說曰,若不得準請,則臣等決無退去之理矣。眞淳曰,臣等之苦口力爭,實出於不與賊俱生之義也。連日陳請,終不允許,如此而尙可抗顔於言責之地乎?匡輔曰,累日力爭,不能感回天聽者,莫非臣不忠無狀之致也。始㷜曰,師命,以伺上動靜,妖惡不道,先大王朝正刑籍産,今此頤命之負犯,不翅有倍師命,而孥籍之啓,尙不允從,豈非異事乎?巨源曰,人主之威,不特雷霆,臣等豈敢故欲干冒,而累日苦爭者,爲國家也,爲宗社也。孥籍,只是循例應行之事,而殿下之至今靳許,臣實未曉也。就明曰,三司之合辭力爭,實出於沐浴請討之義,所關重大,殿下何不允許乎?殿下在東宮時,頤命敢以日暮途遠,至痛在心等字,至請書給,先大王震怒下嚴敎,其懷無君之心,固已久矣。明誼曰,日暮途遠,卽伍子胥傳中語也。頤命,常懷怨國之心,刻之鄕庄,其視君父如仇讐,終至謀逆,先大王骨肉,惟我殿下及春宮而已。至曰,意不在吾王子孫,而身爲推戴之魁,論其負犯,豈有一毫可貸之理乎?匡輔曰,伏望亟賜允從。巨源曰,此非持難之事,亟賜允從。就明曰,明白下敎伏望。上曰,勿煩。濟讀健命賞典還收之啓。未畢,上厲聲曰,近來玉堂無狀,以君父謂瘖瘂,承旨何不請推?承旨來,淵默太過等說,何敢發口?如此之習,今始初見,竝罷職。上曰,罷職薄罰,不足以懲,竝拿推。上曰,李明誼則勿爲之,金始㷜·呂善長·李顯章,玉堂四人,竝拿推。玉堂迸出。巨源啓曰,今日玉堂諸臣,以爲君父討逆之義,合辭力爭,雖或語不擇發,不過忠悃所激,殿下不惟不允所請,遽加聲色,摧折太過,實乖大聖人虛受樂聞之盛度。請加三思,亟寢玉堂拿推之命。濟曰,三司諸臣,連日請對,專出於爲國討逆之義,殿下不惟不賜允從,玉堂諸臣,無端拿推,蒼黃迸出,不但聽聞所及,莫不驚歎。其爲聖德之累,爲如何哉?奏達之際,雖有語言之差失,此胡大罪,而過加威怒,不少恕諒。請還收儒臣拿推之命。上曰,持平李巨源,無狀,費辭營救,姑先遞差。濟曰,巨源有罪,則入侍諸臣,宜無異同,臣請同被罪罰。上曰,入侍臺官,一竝遞差。臺官俱迸出。承旨進伏,將覆逆,上曰,出爲之,可也。承旨·史官,以次退出。
上在昌慶宮。停常參·經筵。
懿仁王后忌辰。
趙景命啓曰,大司憲鄭齊斗,掌令金重熙在外,執義李濟,掌令李景說,持平李巨源呈辭,持平一員未差,今日以監察茶時之意,敢啓。傳曰,知道。
以校理李明誼·呂善長,副校理柳弼垣,修撰金始㷜,副修撰李顯章牌不進,罷職傳旨,傳于趙景命曰,推考傳旨捧入。
以左副承旨權以鎭牌不進,罷職傳旨,傳于南就明曰,推考傳旨捧入。
兵曹口傳政事,朴泰恒單付副司直。
趙景命,以弘文館言啓曰,本館上番闕直,事甚未安,而應敎沈珙,副校理權益寬,昨日出肅後,陳疏出去,且前疏尙未承批,不得循例請牌。校理李明誼·呂善長,副校理柳弼垣,修撰金始㷜,副修撰李顯章昨日違牌,旣有只推之命,更爲牌招察任,何如?傳曰,允。
以校理李明誼·呂善長,副校理柳弼垣,修撰金始㷜,副修撰李顯章牌不進,罷職傳旨,傳于趙景命曰,竝推考傳旨捧入。
趙景命,又以禮曹言啓曰,自今月旬後,雨霽殆浹數旬,雨意漠然,正當大雨時行之節,早穀發穗之時,旱乾一向如此,又自數三日內,凄風連吹,旱氣益熾,田野各穀,擧皆傷損,言念民事,萬分渴悶。立秋後設祭,已有近例,大臣之意亦如此,初次祈雨祭,三角山·木覓山·漢江等處,依定奪,遣三品官,不卜日,來二十九日設行事,知委,何如?傳曰,允。
領議政趙泰耉箚曰,伏以臣之難安之勢,非止一二,其所當遞之由,曾已面陳於榻前,而所以遲回隱忍,尙今蹲滯者。只緣生逢堯·舜,不忍便訣,受命敦匠,義不敢辭,擬俟祔廟禮成誠效旣卒之後,則陳情告退,以爲守分丘壑之計,久於此非臣之本意也。猝被臺章,轉生激論,衆議譁然,至今未已,臺臣所謂,說出臣之心事者,在臣無非情外之言,臣本不以介懷,惟其禮退之云,實獲我心,當退不退,使人言之,內自循省,尤悔多端。今旣屛出江干,有不可冒沒復進,病且纏住,雖欲運身,亦不可得。聖慈,不諒前後血籲,未蒙矜許,恩禮勤摰,逈出常格,史官聯翩,承旨相守,有若臣可進而不進者然,感激欲死之餘,抑塞悶急,不知所以自措也。臣雖無狀,粗知事君之義,如有一分可强之勢,則何敢爲終始撕捱,以負我聖明眷顧不舍之盛意哉?到今情勢,卽是第二件事,病勢之沈篤,日以益甚,中痞不散,伏梁撑腹,廢食不近匙,已月餘日矣。只以稀米淡飮,苟度朝夕,以此元氣日益澌敗,語音短澁,精神日益沈昏,氣息危惙,頹臥床席,直一尸居餘氣,人之見之者,莫不澟澟。似此形象,幾何而不溘盡乎?徒紆寵靈,報答無階,中夜撫枕,悲涕無從而已。伏乞天地父母,特加哀憐,亟命遞解臣本職及都監緊務,俾令國事,無臨急狼狽之患。他餘諸務,竝許鐫遞,卽命召還承宣,俾臣得以安意就盡,千萬至幸,臣無〈任〉瞻天望聖血泣祈懇之至。取進止。答曰,省箚具悉卿懇。卿之疾患如此,深加慮念。卿其安心勿辭,從容善攝。仍傳曰,遣御醫看病。
以領議政箚子批答,傳于南就明曰,此批答,使偕來承旨傳諭。
趙景命,以惠陵石物追排都監言啓曰,本陵浮石始役,定於今月二十九日,都監郞廳金岱,大小浮石所監造官朴弼禹·沈維賢,爐冶所監造官徐命杰,先爲發送浮石所之意,敢啓。傳曰,知道。
又啓曰,纔因吏曹草記,穆陵忌辰祭獻官實預差鶴城副正楦,原陽都正炅,俱稱病不來,以琅堤都正燂,改付標以入,而實預差竝請推考,已爲入啓矣。今聞琅堤都正,又爲稱病不來,莫重忌辰祭享官,互相推托,日勢已晩,尙不受香,其在事體,極爲未安。屢度催促於吏曹,則預差原陽都正,今始來到,不得已更爲改付標以入,仍令受香之意,敢此啓稟,而近來國綱廢弛,人皆圖便,厭避祭官,已成痼習,若無各別囚禁另加嚴飭之擧,將無以杜後弊,而本院推考之外,他無請罪之事,何以爲之?竝此仰稟。傳曰,竝拿推。
又以吏曹言啓曰,今此穆陵忌辰祭獻官行鶴城副正楦,原陽都正炅,實預差啓下矣,俱爲稱病,累度催促,終不進來。日勢已晩,不得已以琅堤都正燂,改付標以入,而今日國綱,雖曰解弛,其在事體,安敢乃爾?近日享官厭避,已成痼弊,若無嚴加懲責,則決無差送之道。行鶴城副正楦·原陽都正炅,所當別樣重究,而本曹推考之外,他無可施之罰,何以爲之?敢稟。傳曰,已諭於政院啓辭矣。
又以禮曹言啓曰,王大妃殿上尊號及中宮殿冊禮時,內外命婦陳賀事,啓下矣。取考辛卯年謄錄,則其時因傳敎,外命婦·大殿乳母·王妃母·公主·翁主·大君·王子夫人外,宗親及朝士大夫·命婦,則不爲入參,辛丑·丙辰·丙寅·癸巳年,竝依此例,外命婦亦不入參矣。今番則何以爲之?敢稟。傳曰,依辛卯年例。
又以禮曹言啓曰,祔廟後陳賀節目中,飮福宴禮,依例磨鍊啓下矣。取考謄錄,則辛卯年祔廟時,因孝宗大王下敎,議大臣權停,其後辛丑以後祔廟時,亦依此例,竝爲權停矣。今番則何以爲之?敢稟。傳曰,權停。
又以禮曹言啓曰,禮文內,王妃冊禮後,殿下有會百官,如正·至會儀,又有上壽之詞,王妃會命婦,如正·至會儀,亦有上壽之詞,而考諸辛卯·辛丑·丙辰三年謄錄,則竝權停矣。今番則此兩禮,何以爲之?敢稟。傳曰,竝爲之。
又以禮曹言啓曰,王大妃殿上尊號及中宮殿冊禮內,習儀吉日,已爲啓下矣。正日,王大妃殿·中宮殿御座,定於何殿,而尊崇冊禮內習儀處所,亦定於何殿乎?敢稟。傳曰,竝定於通明殿。
又以祔廟都監言啓曰,都監諸役,幾盡垂畢,而惟是玉冊刻役,尙未下手,吉日不遠,誠有不及期之慮,蓋緣書寫官有故,不卽淨寫之致。前修撰尹淳,方在罷職中,分付該曹,口傳付軍職,使之冠帶仕進于都監,以爲書呈之地,何如?傳曰,允。
同副承旨朴熙晉書啓,臣敬奉聖批,卽爲傳諭于領議政趙泰耉處,則以爲,臣虛縻應遞之職,國事多妨,惶悶迫急,不得不復申瀝血之章,伏枕垂死之中,切望聖慈之哀憐。及承偕來承旨傳宣批旨,乃以疾患如此,深用慮念,安心勿辭,從容善攝爲敎,仍命御醫,診視症委,聖恩至此,欲報無地,感激兢隕,涕淚無從。第臣本職及都監緊務,尙未蒙改處之音,日夕顒企之餘,又失所圖,抑塞悶菀之極,不知所達云矣,敢啓。傳曰,知道。
司諫鄭楷,獻納李眞淳,正言李匡輔啓曰,臣等於昨日入侍時,伏見聖上,遽下嚴敎於玉堂諸臣,敢以草草數語,略效匡救之忱。蓋玉堂·所陳,雖或不槪於聖心,究其本情,不害爲隨事進規之義,而以聖上虛受之量,猝降意外之敎。顧彼諸臣之就拿,雖不足恤,竊恐此事之或累於聖德,乃敢干冒震疊之威,冀回轉圜之聽,不惟未蒙採納。至謂費辭營救,而仍有竝遞之命,臣等蒼黃退出,聚首悚蹙矣,旋因喉院之啓,竝霈反汗之音,一時嚴旨,匪怒伊敎,雷威之收,不待終日,則臣等所當欽仰聖德,竭蹶就列,而第念臺閣體例,未有旣遞還仍冒沒行公之理。且臣等三日請對,未蒙兪音,討賊不效,莫非臣等誠意淺薄之罪,以何顔面,晏然蹲冒於臺次乎?請命遞斥臣等之職。答曰,勿辭。
持平李巨源啓曰,目今國賊,尙逭於肆市,王章未伸於誅孥,臣等相率齊籲,不顧煩瀆,而誠淺意薄,尙未回天,已不勝悚恧之至,而昨日嚴敎非常,至有特遞之命,雖以轉圜之量,幸卽反汗,而耿耿憂歎之衷,終不能自已矣。噫,君臣之間,貴相交孚,都兪吁咈,自是聖朝美事,而前席之上,淵默太過,實有乖於古喆王敷心腹腎腸之意,終未免上下有形迹之嫌,臣隣有抑菀之歎,儒臣之縷縷陳戒,莫非出於忠愛之誠,而一倂拿推,蒼黃退出,臣誠愕怡驚惑,略以草草數語,竊自附於匡救,此豈一毫營救之私,而天威咫尺,遽加摧折。噫,殿下旣畀之以耳目之責,而一言逆耳,不少假借,此不啻距人千里而已,則臣恐自此以後,巽軟成風,而讜言罔聞,此豈平日所望於我殿下哉?三日請對,旣靳一兪,而畢竟嚴旨,致惑群聽,此莫非臣言議素輕,不能納吾君於無過之地,臣何敢復以言責自居,晏然冒出,而臺閣體例,亦無旣遞還仍之義,請命亟遞臣職。答曰,勿辭。
掌令李景說啓曰,臣於昨日入對時,伏覩玉堂·諸臣拿推之嚴敎,敢以草草數語,略效匡救之忱。蓋儒臣所達,雖或不槪於聖心,摧折之命,誠恐有乖於虛受之量,故乃敢干冒嚴威,冀蒙寬假,而竝遞之命遽下,一時蒼黃逬出,惶悚無地,旋因喉司之啓,特垂反汗之音,雷不竟日,量恢轉圜,臣誠欽仰聖德,固當趨承之不暇,而第念臺閣體例,萬無旣遞還仍之理。且臣誠意淺薄,連日請對,未效討賊之義,此莫非臣不忠無狀之罪,更何顔面,晏然仍冒於臺次乎?請命遞斥臣職。答曰,勿辭。
執義李濟啓曰,臣於昨日入對時,忽伏見聖上無前過擧,論思諸臣,至有拿推之命,臣不勝驚惶憂歎之至,敢以草草數語,略效匡救之忱,而微誠未格,天怒轉加,入侍臺臣,一倂特遞,蒼黃逬出,景色不佳。臣退伏私次,餘悸未定,自恨誠意淺薄,言議拙澁,連日求對,旣未得準請,而畢竟使我聖上,致有此過擧,皆臣不肖之罪也。以此自訟,恭俟譴罰而已,不料蝕暉俄更,雷威旋霽,匪怒之敎,一時反汗,噫,此豈喉司區區徼還之力哉?實我聖上轉圜之量,逈出百王而然也,臣自不覺瞻天拜稽,欽頌抃懽也。然臣竊伏念,七情之中,惟怒難制,苟不能恒加省察之念,克盡中和之功,則隨時焱發,觸事爲害,古昔聖賢之必以怒字爲戒者,蓋以此也。近日請對之擧,專出於沐浴之義,則殿下之久靳允從,大違群情之所望,而至於齊聲合籲之際,設或有語言之蹉跌,此不過憤三尺之久屈,冀四聰之或悟,而辭不暇擇,未能覺察之致,原其本情,則爲國家也,爲宗社也,以殿下聖明,豈不照燭乎?此而奏音未了於前席,威命遽降於尺天,或拿或遞,處分過當,其貽累聖德,致駭輿聽,爲如何哉?以此言之,則殿下於七情之發,平日涵養之方,或有所未盡,可以推知也,臣竊爲殿下慨然也。臣職忝言地,目見君父闕失,而不能匡弼,辜負職責,莫此爲甚,而況耳目之任,非比庶官旣遞還仍,斷無是理,尙何可冒沒廉義,復入臺次,以益其罪戾哉?請命遞斥臣職。答曰,勿辭。
趙景命啓曰,司諫鄭楷,獻納李眞淳,正言李匡輔,持平李巨源,掌令李景說再啓煩瀆,退待物論矣。傳曰,知道。
又啓曰,執義李濟再啓煩瀆,退待物論矣。傳曰,知道。
江華留守沈壽賢疏曰,伏以臣於陪都待罪之中,猥膺攝价之命,來伏私次,以待交印。第緣新留守,不卽辭陛,未得納符,而本職卸下,則已至四十餘日之久矣。忽因大臣陳請,乃有仍任之命,臣於是,竊不勝憫蹙之至。夫奉使出疆,爲任不輕,若謂臣不堪專對而遞改,則臣固當引分自安,而今以江都事,爲諉,至請因仍,則臣決知其不可苟然承當也。保障重地,數易有弊,朝家苟以此爲慮,理宜揀選,有才望堪膺重寄者差遣,而乃以如臣年衰才下,已試蔑效之人,仍其旣遞之任,責其難副之實,則其不爲却步而求前也者,幾希矣。頃日重臣之疏,雖有所云云,而批下踰月之後,乃復追提,有此變通還任之擧,事異常例,聽聞俱惑,臣何敢徒以承命爲恭,又復冒據,以招四方之譏議乎?且臣初赴是職也,陳疏未及承批,而因政院啓稟,遽下牌招之敎,臣不敢違傲,應命赴任,此雖出於江都民事之萬分緊急,而其於臣身之放倒廉義,則甚矣。不待旁人之嗤點,臣亦自視欿然,今又迫於寵命,冒昧還赴,則一誤再誤,釁疵增積,臣雖不自惜,其在聖明體下之義,明廷愼揀之道,恐不當若是也。臣不避煩猥,玆敢陳籲。伏乞聖慈,俯賜體察,亟收成命,俾臣私分獲安,職事毋曠,千萬幸甚。臣無任祈懇屛營之至,謹昧死以聞。答曰,省疏具悉。卿其勿辭,從速察職。
副司直金致龍疏曰,伏以臣,自在先朝,蒙被渥恩,歷試內外,殆將數十年于玆矣,未有涓埃之報,徒積尸素之譏,逮我聖明當宁,待罪近密,已浹數朔。不料謝使副价之命,出於意想之外,事係往役,豈敢憚勞,而第臣癃衰多病,決難驅策之狀,人所共見,只以年歲之差減於前使臣,故謂可以承命出疆,有此變通之擧,臣誠愕怡,莫曉其所以也。至於二品資級,自是命德之器,不可人人而濫授也,決矣,今因使命,猝然陞秩,終有乖於嚬笑之愛,此尤臣不敢晏然冒受者也。且臣在喉院時,因一辭單捧入事,至被諫臣問備之請,而乃以承風沮遏等題目,下語深緊,捧一辭單,有何深意,而諫臣之必以此爲言,殊未可知也,今已後時,不必呶呶,而此亦臣難冒之一端也。伏乞聖明,俯察微懇,先收資級,仍遞臣謝恩副使之任,以安微分,不勝幸甚。臣無任屛營祈懇之至,謹昧死以聞。答曰,省疏具悉。卿其勿辭,從速察職。
上在昌慶宮。停常參·經筵。
仁穆王后忌辰。
夜三更,流星出天津星下,入乾方天際,狀如拳,尾長五六尺許,色赤。五更,流星出畢星下,入巽方天際,狀如鉢,尾長三四尺許,色赤,光照地。
黃爾章啓曰,大司憲鄭齊斗,掌令金重熙在外,執義李濟,掌令李景說,持平李巨源避嫌退待,持平一員未差,今日以監察茶時之意,敢啓。傳曰,知道。
又啓曰,兩司多官,引避退待,今已經宿,而或在外,或呈辭,或未差,尙不處置,事甚未安。除在外外,呈告人員,卽爲牌招,以爲處置之地,何如?傳曰,允。
趙景命,以弘文館言啓曰,校理李明誼·呂善長,副校理柳弼垣,修撰金始㷜,副修撰李顯章昨日違牌,旣有只推之命,更爲牌招察任,何如?傳曰,允。
備忘記,傳于趙景命曰,史官三員待命,騎馬九匹立之。
趙景命啓曰,史官三員待命事,命下矣,史官不備,宣傳官一員代送之意,敢啓。傳曰,知道。
兵曹口傳政事,尹淳單付副司果。
以校理李明誼·呂善長,副校理柳弼垣,修撰金始㷜,副修撰李顯章牌不進,罷職傳旨,傳于趙景命曰,竝推考傳旨捧入。
黃爾章,以戶曹言啓曰,依傳敎,領議政趙泰耉來七月朔祿俸,更令倉官,輸送于楊花津村所住處,則以爲,臣以退屛廢仕之人,決不敢冒受常祿,而今承更令倉官輸送之命,而又不得祗承,恩愈隆而罪愈深,伏地憫泣,不知所達。乞蒙收還成命,無令倉人,徒煩往來,公私不勝萬幸云,祿俸又不領受,何以爲之?敢稟。傳曰,更令倉官輸送。
備忘記,傳于黃爾章曰,高陽地卒慶恩府院君墓所祭廳,自內司,今方造成,所入冶炭及雜物,令本道題給事,分付。
正言具命奎啓曰,竝引嫌而退,一時嚴旨,匪怒伊敎,不可以此,引而爲嫌。請司諫鄭楷,獻納李眞淳,正言李匡輔,持平李巨源,掌令李景說,執義李濟竝命出仕。答曰,依啓。
以執義李濟,掌令李景說,持平李巨源,司諫鄭楷,獻納李眞淳,正言李匡輔牌不進,罷職傳旨,傳于黃爾章曰,竝推考傳旨捧入。
上在昌慶宮。停常參·經筵。
下直,茂朱府使申轂,興海郡守朴泰新,延日縣監尹遇周。
黃爾章啓曰,大司憲鄭齊斗,掌令金重熙在外,執義李濟,掌令李景說,持平李巨源呈辭,持平一員未差,今日以監察茶時之意,敢啓。傳曰,知道。
又啓曰,監·兵使遞來,密符親納,例也,而前忠淸監司李世瑾稱有身病,使褊裨替納,事體未安,推考,何如?傳曰,允。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
趙景命啓曰,左副承旨權以鎭,當此院僚不齊之時,連日病不仕進,卽爲牌招察任,何如?傳曰,允。
以左副承旨權以鎭牌不進,罷職傳旨,傳于趙景命曰,推考傳旨捧入。
趙景命,以司饔院官員,以監膳提調意啓曰,鷹師主人等,累次呈訴於本院,卽今草樹茂密,山雉獵得,實無其路,僅以家養雉,鎭日封進矣,今日家養已盡,束手待罪之外,萬無繼供之路云。考諸院上謄錄,則在前如此之時,亦有活鷄參半代封之規,而事係上供,自下不敢擅便,惶恐敢啓。傳曰,代封。
又啓曰,左副承旨權以鎭旣有只推之命,廳中僚員不齊,事多苟簡,更爲牌招察任,何如?傳曰,允。
黃爾章啓曰,同副承旨朴熙晉,以領議政偕來事,承命往留楊花渡村舍矣,今聞身病非輕,勢難仍留云。自前如此之時,例有替代之規,不得已以左承旨李萬選,出往交替之意,敢啓。傳曰,知道。
有政。吏批,判書李肇進,參判金一鏡陳疏未下批,參議李眞儒進,右承旨趙景命進。
吏批啓曰,大司成今當差出,而擬望之人乏少,外任竝擬,何如?傳曰,允。
又啓曰,春坊闕員,今當差出,而擬望之人乏少,相避竝擬,何如?傳曰,允。
又啓曰,春坊闕員,今方差出,而擬望之人乏少,外任竝擬,何如?傳曰,允。
以李匡輔爲持平,趙泰億爲刑曹判書,朴弼夢爲大司成,李錫祿爲戶曹正郞,鄭錫圭爲佐郞,朴徵賓爲兵曹正郞,李普昱爲典籍,曺命敎爲兼說書,金啓煥爲司僕正,李基聖爲宗簿正,趙彝鼎爲引儀,鄭壽松爲南陽府使,李國馨爲龍川府使,沈溥爲平市奉事,金演爲冬至正使,徐命淵爲副使,趙鎭禧爲書狀官,李光佐爲判義禁,李衡祥爲判決事,金就鋼爲成歡察訪,鄭雲柱爲三陟府使,李光佐爲司僕提調,趙泰億爲司譯提調,李台佐爲宗簿提調,趙泰億爲知經筵,柳鳳輝爲知春秋,趙泰億爲右賓客,金始燁爲兵曹佐郞。禁府都事李命稷,造紙別提金沆相換。禁府都事鄭錫範,濟用奉事李耆泰相換,禁府都事李景翼,典設別檢兪得基相換,金始炯爲正言,鄭壽期爲輔德,兪彦通爲說書,洪禹鼎爲淮陽府使,崔錫九爲永川郡守,李泰和爲沃溝縣監。
兵批,判書李光佐兼帶減下未肅拜,參判金重器病,參議朴彙登病,參知柳鳳徵進,右承旨趙景命進。
趙翼命單付副司直。
以左副承旨權以鎭再招不進,罷職傳旨,傳于趙景命曰,推考傳旨捧入。
黃爾章,以御營廳言啓曰,今此下番馬步軍兵別破陣,及去五月朔退試別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以義禁府言啓曰,當此鞫獄多事之日,郞廳不可不備員,都事李景翼·鄭錫範·李命稷等出使之代,令該曹口傳閑官換差,何如?傳曰,允。
趙景命,以宗簿寺官員,以提調意啓曰,本寺體例之尊重,事務之自別,有非諸各司之比,而衙門本來淸寒,不成貌樣之狀,通朝之所共知,而實無變通蘇殘之道,到今形勢尤爲切急。今番逆家外居奴婢一百口,特爲劃給,以爲保存之地,且本寺璿源寶閣所在處,地形狹窄,事體極爲苟簡,而他無變通之路,因循至今矣。今番逆家籍沒中,寶閣墻外有瓦家十餘間一處,又有五六間一處,此兩處,竝屬本寺,則莫重御牒奉安之所,得免狹窄苟簡之弊,且以防意外失火之患,亦爲劃給本寺事,分付該司,何如?傳曰,允。
又以禮曹言啓曰,因本曹啓稟,王大妃殿上尊號及中宮殿冊禮處所,竝定於通明殿事,命下矣,取考五禮儀冊妃儀,則王妃受冊後,百官詣宮門外,陳賀如常云。王大妃殿上尊號後,命婦陳賀時,御座于通明殿,中宮殿受冊禮後,命婦陳賀時,亦御座于通明殿,則通明殿,與明政殿相近,各於其日,百官陳賀,先行於明政殿,大殿陳賀,則次行於仁政殿,何如?傳曰,允。
又以祔廟都監言啓曰,永昭殿玉冊文書寫官副司果尹淳,寫出草圖書一本,謹此封進,以備睿覽之意,敢啓。傳曰,知道。
黃爾章,以戶曹言啓曰,依傳敎,領議政趙泰耉來七月朔祿俸,令倉官輸送于楊花津村所住處,則以爲,臣病淹江郊,運身不得,應遞未遞,廢仕當譴,而月俸輸送之命,屢辱恩旨,惶隕感激,罔知攸措。揆以私義,終有所不敢冒受者,今又不得祗承,當以一箚,申乞收還云。祿俸又不領受,何以爲之?敢稟。傳曰,更令倉官輸送。
趙景命,以侍講院言啓曰,本院實兼官十員內,新除授輔德鄭壽期,受由未上來,兼輔德沈珙,兼弼善李世德,文學金弘錫,兼司書尹惠敎俱以陳疏未承批,兼文學柳弼垣,以本職,連日違牌,弼善未差,新除授說書兪彦通,方以郵官,今日下直,卽今入直人員,只有司書臣柳綎一人而已。以下番姑陞,已至多日,事體極爲未安,而且再明日孝寧殿朔祭,王世弟親行時宮官,不可不備員。弼善未差之代,卽令政院,稟旨差出,新除授兼說書曺命敎,時無軍職,令該曹,口傳付軍職,仍卽牌招入直,未承批人員,不敢循例請牌,何以爲之?敢啓。傳曰,竝牌招。
又以弘文館言啓曰,本館上番,連日闕直,事甚未安。校理李明誼·呂善長,副校理柳弼垣,修撰金始㷜,副修撰李顯章昨日違牌,旣有只推之命,竝更牌招察任,何如?傳曰,允。
又啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
黃爾章,以兵曹言啓曰,今六月二十七日,幼學朴亨彩稱名人,自曜金門入來,差備門外擊錚,極爲駭愕。令攸司囚禁治罪,同門守門將金兌寬,常時不能禁斷雜人,以致闌入,亦難免其責,推考,何如?傳曰,允。
正言具命奎啓曰,請亟寢頤命·昌集收孥籍産還收之命。啓辭同前
請李翔所復官秩,亟命還奪。啓辭同前
印信僞做,係是一罪,自非無法之國,決無容釋之理。御寶僞造罪人權盡性,發覺見捕之後,道臣及守令,怵其威勢,莫敢訊問,數易査官,殆遍一道,迎送供饋,有同別星,道內人士,切齒憤罵者,久矣。終乃稱以越獄,任其逃躱,偃臥其家,自同平人,法綱之頹廢,莫此爲甚。此而置之,將至於人不畏法,國不爲國。請其時監司及當該守令,使之現告,一倂罷職,罪人權盡性,分付本道,刻期捕捉,依律處斷。答曰,不允。末端事,依啓。
敎京畿水使李汝玉書。王若曰,設重鎭而任關防,蓋以捍衛王室,侈峻秩而授旌節,非特寵榮其身。是知爲任之不輕,豈合匪人之濫據?何近年官方之漸壞,而諸路閫選之失宜。周家之戎政未修,誰是爪牙之士,唐朝之債帥有愧,率多乳臭之兒。睠玆島中之巨營,實是畿右之雄鎭,控扼湖海,近作沁都之咽喉,總領舟師,遠接統營之聲勢。任鈐轄鎖鑰之責,非但撫禦之難,有人民社稷之憂,仍兼字牧之重。苟非才智之俱備,詎能職任之克修?惟卿,早聞宿將之遺風,遠承名賢之舊緖,持身整飭,不失詩·書家規模。爲性醇柔,痛洗鞬櫜兒習,氣盡堯咨,致養之孝久著,鄕黨之嘖稱懷。慶忌惜忠之誠,不畏權奸之威逼,至如廉操武略之素具,固知劇邑雄閫之皆宜。佩符諸州,幾致聲績之騰聞,仗鉞三鎭,咸服措置之優爲。信乎漢廷之無踰,久矣周圉之有賴。玆授卿以京畿水軍節度使兼三道統禦使喬桐府使,卿其隨事飭勵,盡誠撫摩。島民之凋瘵方甚,宜思安集之要,海防之疎虞已久,寧忽綢繆之謀?其他多端弊疵,唯在一意規劃。於戲,移海西節度之任,蓋爲所重在玆,托漢右統禦之權,惟望益勤無怠。嗚呼,此何時也須念屬之子乎?故玆敎示,想宜知悉。知製敎尹惠敎製進
上在昌慶宮。停常參·經筵。
趙景命啓曰,今日賓廳次對堂上不齊,不得開坐,而右議政崔錫恒有稟定之事,請對矣。傳曰,引見。
李萬選啓曰,小臣,領議政趙泰耉處,偕來進去下直。傳曰,知道。
黃爾章啓曰,憲府多官,或在外,或未肅拜,或呈辭,連日監察茶時,事甚未安。除在外外,呈告未肅拜人員,竝卽牌招,何如?傳曰,允。
又啓曰鞫廳廢坐,將至一朔,事體極爲未安。判義禁李光佐,卽爲牌招,以爲開鞫之地,何如?傳曰,允。
趙景命啓曰,右議政崔錫恒請對時,三三同爲入侍之意,敢啓。傳曰,知道。
又啓曰,左副承旨權以鎭改差事,命下矣。今日政,以在京無故人差出,仍卽牌招察任,何如?傳曰,允。
又啓曰,因侍講院草記,弼善有闕之代,令本院稟旨差出事,允下矣。政官卽爲牌招,開政差出,何如?傳曰,允。
有政。吏批,判書李肇進,參判金一鏡牌不進,參議李眞儒進,右副承旨黃爾章進。
兵批,行判書李光佐兼帶未肅拜,參判金重器病,參議朴彙登病,參知柳鳳徵進,右副承旨黃爾章進。
吏批啓曰,童蒙敎官李道鎭·閔昌洙,上年秋冬等及今年春夏等褒貶,連次不進,不爲行公,今已經年,竝改差,何如?傳曰,允。
以李重述爲弼善,趙鳳命爲戶曹佐郞,金尙奎爲修撰,朱炯离爲工曹佐郞,李齊恒爲開城敎授,趙復命爲內資直長,李重觀爲濟原察訪,申以衡爲典籍,車亮徵爲造紙別提,李廷濟爲承旨。左副承旨黃爾章,右副承旨朴熙晉,同副承旨李廷濟單付。
兵批,副司直徐命淵,副司果趙鎭禧·尹游,副司正曺命敎單付。
以兼弼善李世德,文學金弘錫牌不進,罷職傳旨,傳于趙景命曰,推考傳旨捧入。
趙景命,以吏曹言啓曰,今此宗廟以下六處秋享大祭初·亞獻官當品中,除老病在外外,決無推移塡差之路。不得已初獻官,以正二品,亞獻官從二品塡差,刑官亦爲通融塡差以入之意,敢啓。傳曰,知道。
李廷濟,以義禁府言啓曰,鞫廳杖斃罪人弘述緣坐之類,今始査出,故定配所以入之意,敢啓。傳曰,知道。
趙景命,以侍講院言啓曰,本院新除授說書兪彦通,時在全羅道濟原察訪任所,書筵入番事緊,請斯速乘馹上來事,下諭。今日政,新除授弼善李重述,卽爲牌招,明日孝寧殿朔祭時,以爲備員陪從之地,何如?傳曰,允。
李廷濟,以義禁府言啓曰,以黃海監司狀啓,刑曹粘目,訓鍊都監移文,刑曹啓目,載寧前郡守金昌說·李萬春,密恩令煿等,移本府處置事,允下矣。金昌說·煿,今方待命於本府,竝爲拿囚,李萬春,時在平安道順安本家云,依例發遣府羅將拿來,何如?傳曰,允。
壬寅六月三十日未時,上御進修堂。右議政崔錫恒三司請對入侍時,右議政崔錫恒,右承旨趙景命,持平李巨源,正言具命奎,副修撰權益淳,假注書鄭熙揆,記事官宋寅明·申致雲。崔錫恒進曰,旱災如此,凄風連吹,聖候若何?上曰,無事。王大妃殿氣候,若何?上曰,一樣矣。中宮殿氣候,如何?上曰,一樣矣。世弟氣候,亦一樣否?上曰,唯。又啓曰,次對久廢,今日必欲爲之矣,備局堂上,一不入來,臣旣爲入來,故擇其最急者,先爲仰達矣。祔太廟及大妃殿上尊號,中宮殿冊禮後,各有陳賀之禮,而方物物膳,竝爲封進,且陳賀之日,大殿亦有方物物膳封進之規,因該曹稟啓,允下矣。曾在辛丑·丙辰陳賀時,因特敎,方物物膳,竝皆裁減云,此固出於先朝節儉之意,豈非今日所當取法者乎?今亦依兩朝已行之例,特爲裁減,恐爲得宜,故惶恐敢達。上曰,依爲之。出擧條又曰,臣於頃日筵中,以上變人睦虎龍考例論賞事,有所陳達,該曹以議大臣,稟處回啓,允下矣。今此逆節,國朝以來所未有之變,不可無錄勳之擧。取考盟府謄錄,則中宗朝平難勘勳時,有只錄上變人盧永孫一人之例,今亦依此例,只以虎龍一人錄勳,恐合事宜,故敢此仰稟。上曰,依爲之。出擧條又啓曰,領相意外出城之後,汔無造朝之望。臣以同時請對之人,獨爲晏然於官次,不但私心之不安,有關廉義。且緣疾病沈痼,陳章祈免,未蒙矜允,其爲惶蹙,何可盡達?元輔之職,責任甚重,人物進退,機務酬應,莫不專管,非左·右相之比。矧當朝著草創,百事渙散,不成貌樣之日,以臣才疎望輕,將何以獨當重務,彌綸敗局乎?且實錄刪節之役已畢,而時政記尙未分授,祔廟都監,亦多有時急擧行之事,亦未得趁卽稟處,事事掣肘,無以措手。凡此數件事,尤係緊急,不容少緩,言念國事,中夜無寐。且其所患,雖未及完復,聞已向差云。自上洞察心事之無他,特加開釋,別爲下諭,則以領相體國之誠,亦豈不仰承聖上之意,俯念職務之重,出而應命乎?更望另加體念,期於召還,以幸國事,何如?上曰,依爲之。又啓曰,東西江船隻,專屬工曹矣。年前變通,諉以養士,屬之四學,使各其吏胥輩,遍徵船稅於東西江,少無補於養士之資,而爲下吏所操縱,貽弊船人,罔有紀極,不可不痛禁。東西江船隻四學收稅之規,永爲革罷,何如?上曰,依爲之。出擧條又啓曰,目今國儲蕩然,地部一年經費,亦無以繼用。當此之時,雖使才如劉晏者當之,亦難生材裕用,而戶曹判書金演,感聖上拔擢之恩,廉簡自勵,節省浮費,殫竭心慮,多所拮据,一年經用,皆已措辦云。今若久任,則庶可有漸次蘇復之望,而意外忽遭臺疏之侵斥,情勢難安,方爲引入。當此人材眇然之日,如演律己奉公之人,豈可易得,而如或因此遞改,則國事終無可爲之日,寧不慨然乎?矧今本曹事務之外,如諸都監所管,俱係緊重,不容久曠,而今則疏批已下,更加開釋,仍卽牌招察任,以爲久任責成之地,何如?上曰,依爲之。出擧條趙景命曰,憲府一員,以追入事,方來待於外,使之入對,何如?上曰,唯。錫恒曰,鞫獄尙未收殺,今當開坐擧行,而判義禁李光佐,新除之後,時未肅謝,同義禁柳重茂·金重器亦皆陳疏,無意行公,竝卽牌招,金一鏡陳疏辭職,時未承批,斯速下批,仍卽牌招,以爲備員開坐之地,何如?上曰,依爲之。出擧條景命曰,李光佐方以判義禁事,出牌,而兼以兵判察任事,出牌之意,敢達。上曰,唯。錫恒曰,工曹判書韓配夏,兼帶賑廳堂上,差下之後,頗有修擧之效矣,意外陳疏,疏批未下,不得行公。當此無前麥凶,旱災又如此,前頭年事,難望西成,此時句管堂上,必須預爲商確講究而後,庶有周旋備豫之道。韓配夏卽速批答,仍爲牌招察任,何如?上曰,依爲之。又啓曰,三司禁亂之弊,自前有之,朝家爲慮其弊,定其禁條,此外勿許出禁之意,定式施行矣。近來不遵此規,多有貽弊之端,都民大以爲苦,怨謗頗多云,嚴飭三司,一遵定制,出禁,俾無濫雜之弊,何如?上曰,依爲之。出擧條又啓曰,閭家奪入,自有定式,朝家禁令,非不嚴矣。近來法綱漸弛,士夫奪入之弊,比比有之,都民無以支堪云,事之痛駭,莫此爲甚。令漢城府分付五部,摘發現告,依事目科罪,何如?上曰,依爲之。出擧條又啓曰,判尹有闕之代,今當差出,而當品中擬望之人絶少云,不可無變通之道,問議于領相,從二品中陞品備擬,何如?上曰,依爲之。出下敎又啓曰,今年年事,春夏間,雖有旱災,五月以後,雨澤周洽,庶有登熟之望矣。自六月初旬以來,烈日如焚,點雨不下,加以惡風連吹,彌日不止,早稻與黍粟之發穗者,擧皆枯損萎黃,田畓各穀,莖葉蹲縮,若過數日,則望斷回蘇,將未免大歉,言念民事,罔知攸爲。當此艱虞之日,鼎席一空,領相退居江郊,左相造朝無期,以臣疎才謏見,獨當機務,觸事憒憒,茫無所措,私心燋悶,何可盡達?更望依前所達,召還領相,入朝乃已,左相雖恬退已久,自上果能擺脫常規,至誠招延,則亦豈無幡然改圖之望乎?惟在聖上,自盡誠禮之如何,更望另加招延,期於必致,何如?上曰,依爲之。李巨源進伏曰,臣日昨前席,遽承嚴敎,雖卽反汗,旣命特遞,則因仍行公,極爲惶恐,而君臣有父子之義,何敢以一時嚴敎,爲難進之端哉?再昨違牌,旣靳例罷,今日大臣請對,而且有牌招之命,不敢連事違慢,隨牌來詣之際,自致遲滯,未得隨大臣偕入,尤爲惶恐矣。上無發落。巨源進讀健命亟正邦刑事。啓辭同前上曰,勿煩。又讀泰采依律處斷事。啓辭同前上曰,勿煩。權益淳曰,兩兇合啓,閱月爭執,臣等之屢次瀆擾,極知惶恐,而此乃王法所難容,一國所共憤,故三司如是力請,而連降勿煩之音,群情愈激矣。今日大臣適爲入侍,下詢而處之,宜矣。錫恒曰,凶逆情節,彰露無餘,臺閣執法之論,夫誰曰不可,而第臣迷滯之見,不待取服,直爲正刑,有違法例。且關後弊,前日請對,蓋出於此,非有一毫容貸之意,臣之意見,本自如此,惟在聖上,參酌處分矣。益淳曰,大臣所達,亦曰逆節彰露,非有一毫容貸之意云。上自大臣,下至三司之公議如此,豈有不從之理乎?今日快賜允從,則幸矣。巨源曰,臣等三日請對,而誠未格天,終未蒙一兪,臣等則言輕不足以回天,而大臣以一國公論,仰達,今日則不可不從矣。上無發落。巨源讀頤·集收孥籍産事。啓辭同前上曰,勿煩。具命奎進伏曰,諫院亦有此啓,敢達。啓辭同前上曰,勿煩。錫恒曰,臣以向日請對事,見非公議,非止一二,終有所不敢可否於其間,而今則凶逆情節,畢露無餘。況其推案,已經睿覽,自上想必洞燭,而臺閣執法之論,久靳允從,以此大小群情,莫不菀抑。惟當速允臺啓,以洩輿憤,何待小臣之進言乎?巨源曰,大臣旣爲備達,此非持難之事,快賜允從焉。上曰,勿煩。益淳曰,孥籍此啓有異於他,殿下旣已洞燭兩兇情狀,而若是持難,何也?大臣以逆節難貸之意,備達,而不賜允從,豈不抑菀乎?今日夬允此啓,則輿憤可以少洩矣。巨源曰,臣等一向强聒,極知惶悚,而逆魁尙未正法,人倫將至斁滅,臺閣言微誠淺,不得格天,此則臣等之罪,而今日大臣,縷縷仰達,終靳允兪,誠是意外。況告廟若是遷就,尤爲憫迫,伏願亟降兪音。上曰,勿煩。巨源曰,君臣猶父子,殿下旣爲置臣於臺閣,古人有犯顔極諫之語,臣豈憚於極諫哉?臣等之力請,只是爲國家也,爲宗社也。旣以逆賜死,而不施逆律,則豈有是理?大臣乃是按獄大臣也,更爲下詢而處之,何如?錫恒曰,逆節,狼藉難掩,豈有更詢之事也?益淳曰,大臣之所達,如此,三司之爭執,益切,殿下豈不允從乎?臣等屢次爭執,極爲惶恐,而臣等實有不共一天之義,必欲準請乃已矣。命奎曰,此不過節目應行之事,快賜允從,以扶倫紀,幸甚矣。上曰,勿煩。巨源曰,唐太宗時,諫官,能得一言回天,而臣等屢次爭執,終未回天,此莫非誠意淺薄之致也。臣等言輕,殿下雖或不聽,大臣再三仰陳,而終靳允從,待大臣之道,亦不當如是矣。益淳曰,如是屢聒,極知惶恐,而法者,祖宗之法也,此賊,乃宗社之罪人也。今日上自大臣,下至三司耳目之官,以法爭之,而靳許至此,臣等之抑菀冞深,伏願夬賜允從。巨源曰,殿下以臣等置諸耳目之任者,非徒爲行呼唱而已,蓋欲使之隨事盡言矣。此輩所坐,非薄物細故,罪關惡逆,臣等如以日者嚴敎,不敢盡言,則決非臣子事君之義也。此賊實有不共一天之讐,故如是力請,而今日又靳允從,臣等未諳聖意之所在,不勝抑菀矣。上曰,勿煩。巨源曰,都兪吁咈,自是美事。鞫廳大臣,方入前席,四凶罪狀之如何,收孥籍産之當否,一一俯詢而處之,似宜矣。上曰,勿煩。又啓曰,殿下連降勿煩之音,一向强聒,極爲惶恐,而今日大臣同入,孥籍事更爲詢問,何如?今日允從而後,前頭告廟,亦當次第擧行,請加三思。錫恒曰,逆節有可疑,而後當問矣,此則彰露無餘,豈有更問之義耶?命奎曰,如有一分可疑,則臣等何敢如是爭執耶?巨源曰,大臣所達,亦未盡矣。旣謂之一分無疑,則亟請收孥,可也,而但稱無疑,可謂未盡矣。益淳曰,巨源所達過矣。大臣旣曰,逆節彰露,又曰,無一分可疑,則請施孥典之意,自在其中,寧有未盡之事耶?又啓曰,臣等前日屢請而不允,意謂聖上,必欲待大臣而處之矣。今日大臣,再三以在法難貸之意,仰達,而亦靳允從如是,則一國群情,尤不勝其抑菀矣。上曰,勿煩。景命曰,頤·集罪惡,固無更達之事,而初旣斷以逆律,竝命處斬正刑,末雖賜死,其罪則蓋以逆死矣。旣以逆賜死,而今於收孥籍産之典,豈有持難之事耶?今日三司力爭,大臣備達,此啓允從而後,國人之憤少洩矣。上無發落。巨源又讀健命鞍馬田民賜給之命還收事。啓辭同前上曰,勿煩。又讀李喜朝極邊遠竄事。啓辭同前上曰,勿煩。命奎讀李翔所復官秩亟命還奪事。啓辭同前上曰,勿煩。景命曰,昨日注書金相奭辭疏,忠淸監司上送狀啓中月日,以六月二十九日書塡,日字大段相錯,似是九字之誤書,故以此意付籤微稟而入矣。院規,疏啓中五字誤書者,例爲請推。至於此狀啓,雖是一字之誤,狀啓中月日,關係不輕,則如是矇然誤書,極爲疎漏。當該忠淸監司,從重推考,何如?上曰,依爲之。出擧條,景命曰,近來疏章紛紜,臣忝在出納之地,爲慮有妨於靜攝之中,故觀其疏辭緊歇,如情勢難安,所懷陳戒,或爲先爲師等不得已之外,一倂退却矣。以近日事言之,故儒臣尹宣擧父子伸辨事,曾於年前,有申飭勿捧之令,而臣與右副承旨臣黃爾章,俱以新進,全然不知有此事,兩湖儒疏捧入之時,不得稟告而直入,此等爲師辨誣之疏,雖不可一向防遏,當初疎漏之失,誠爲惶恐耳。益淳曰,承旨以兩湖儒疏捧入事,有所陳達矣。當初政院之不能覺察,似爲疏漏,而第尹宣擧父子,卽先朝禮遇之臣,士林宗匠,而爲曩時奸凶所構捏,至今抱冤泉下,一國士林之冤鬱,爲如何哉?其時權奸,白地構陷,欺蔽聖聰,或恐辨暴之疏登徹,而天日下燭,百般周遮,至有勿捧之請,搢紳章甫疏章,一未得徹,有非盛世開言路之美事,當此群凶伏法之日,不可一循當時壅蔽之習。此後似當一一捧入,察其□□□。巨源曰,□□□地不但出納□□□,而聖明尙不賜批,其在承宣之道,□□□而不此之爲。只以當初捧入之有違於定式,泛然爲言,殊欠□□之義,請右承旨趙景命從重推考。上曰,依爲之。景命曰,近來院僚極爲苟艱。入番不過臣與右副承旨黃爾章,許久入直,公事出納之際,不無相議之事,而都承旨南就明連日病不仕進,而拘於院規,不敢請牌。左副承旨權以鎭連日再違,聞其病狀,實無速出之勢云,不可無變通之道矣。上曰,依爲之。又曰,變通事,旣爲允下,當以改差定奪乎?上曰,依爲之。出下敎以次退出。廳啓辭,刑曹啓目,軍器寺主簿呂必迪,移本府處置事,允下矣。呂必迪,今方待命於本府,卽爲拿囚之意,敢啓。傳曰,知道。
上在昌慶宮。停常參·經筵。
孝寧殿朔祭,王世弟親臨後,政院·玉堂單子問安。答曰,罔極。大妃殿·大殿·中宮殿·嬪宮,政院·玉堂問安。答曰,罔極。大妃殿·大殿·中宮殿,藥房口傳問安。答曰,罔極。大妃殿·大殿·中宮殿,朝廷二品以上·六曹單子問安。答曰,罔極。
趙景命啓曰,臺諫有闕,政事,何以爲之?敢稟。傳曰,明日爲之。
備忘記,傳于李廷濟曰,史官一員待命,騎馬三匹立之。
備忘記,傳于李廷濟曰,史官一員待命,騎馬三匹立之。
黃爾章啓曰,判義禁李光佐,昨日再牌不進,同義禁金重器·柳重茂又爲違牌,鞫坐日漸遷就,誠極可慮。更爲一倂牌招,以爲趁卽開鞫之地,何如?傳曰,允。
又啓曰,同義禁金一鏡疏批已下,卽爲牌招察任,何如?傳曰,允。
傳于李廷濟曰,召對爲之。
吏曹參判金一鏡疏曰,伏以臣,兼帶金吾,必賜遞免之意,日上辭本,而喉司沮格,久稽登徹。且臣抑有所一二難安之端,宜卽斂縮,杜門屛伏,而目今朝著,競務紛鬧,或不當嫌,而强引以爲辭,或不宜入,而堅臥而不出,除凶討逆,曾不爲急,民憂國計,罔知攸濟。苟使古之純臣,爲今日計,誠如救焚拯溺,弗暇自卹其身,是豈拘於小節,昵於私朋,剩作辭說,强聒宸嚴,而不知止哉?如臣不肖,忝列宰執,才猷志節,雖不及古人,又何忍隨彼頹俗,自召鬧擾,知我至尊,獨憂社稷,而莫之念哉?臣故黽勉供仕,鎭日奔走,伏想聖明,亦有以俯燭之矣。日昨長僚,投示疏草,乃以諫臣之論銓郞者,引作嫌端,臣屢以書止之曰,銓官,專掌一世人物之進退,臺閣,若論某人之不稱某官,銓官輒事煩控,銓地豈有寧靖之日哉?六卿之列,左右堂之擬差,言者只論其人之不合而已,則銓官初無可嫌之義,況郞官乎?兩郞之紛紛,固已多事,其處地如何,而遽復有此耶云云,緣臣言淺,不能回長僚深入之見,疏已上矣,臣竊慨然也。然長僚旣以此引入,則臣獨晏然行公,有不可得矣。臣於判義禁沈檀罷職之啓,固已憫蹙不安,略陳情勢於頃日榻前,仰惟聖上,必復記有之矣。臣之不可復按王獄,非惟自劃於臣心已久,大臣亦嘗言之,朝紳率皆知之。伏乞聖慈,俯垂諒察,亟許遞臣本職及兼帶金吾之任,得以散秩,專意於敦匠修史之役,公私不勝萬幸。臣無任隕越祈祝之至。答曰,省疏具悉。卿勿過嫌,從速行公。
壬寅七月初一日申時,上御進修堂。召對入侍時,參贊官黃爾章,侍讀官李明誼,檢討官權益淳,假注書鄭熙揆,記事官趙顯命·申致雲。李明誼進伏曰,臣等以實錄廳郞廳,晝仕出去,其間召對事,命下,而入來之際,時刻差遲,惶恐待罪。上無發落。明誼讀講目,自秋七月至十三丈。黃爾章曰,一人久讀難矣,請令下番輪讀。上曰,依爲之。權益淳讀至荊州刺使畢。巨源曰,一編再分進講,似宜,故前者以此稟達,今已讀畢矣。爾章進曰,向日連見八路狀聞,年事頗有登熟之望矣。近來鋤後之旱如此,聖上之憂勤惕念,其將如何?雖以獄事論之,逆獄尙未了當,國事誠爲寒心。向者治逆之時,雨澤頗洽,人心欣抃,皆以爲,天人有感應之理矣。治獄少弛,旱暵旋酷,此固聖上之所可俯察處也。且以秋曹囚徒,觀之,卽今咀呪及倫紀罪人外,皆是輕囚,似當有疏釋之道矣。上曰,依爲之。爾章曰,然則分付刑曹乎?承旨奉命,直往放釋乎?上曰,承旨進去。爾章曰,承旨自有該房,使之進去擧行,何如?上曰,依爲之。爾章又曰,刑曹則見其囚徒,而禁府則臣未得其詳,干係逆獄之外,如或有輕囚可放者,則分付金吾,一體稟決,何如?上曰,依爲之。出擧條明誼曰,承旨因旱所達,誠好矣。向者王法夬斷,雨澤頗洽,卽今旱災又如此,國家刑政,有乖而然矣。古語曰,獄決而雨,師興而雨,武王伐紂,而天乃雨,理固然矣。國家刑政,或有致災之道,以此惕念,可殺者殺之,可生者生之,一從一國公論而決之,似宜矣。上無發落,明誼釋第三十五丈司馬休之事,仰達曰,魏主珪,雖是胡主,其中最勝,而猶有殺士之擧,故休之不去。休之,固非可稱之人,而聞魏主之殺士,避而不赴,古語曰,鳥鳶之卵毁,鳳凰不來,人君若有殺士之名,則賢士豈肯來耶?凡人主雖有不協於意,務盡優容,則他臣可以效忠矣。昔燕昭,先從隗始,故如樂毅者,自魏而往,待士之道,雖或有拂於心者,固當優容矣。明誼又釋第四十丈桓玄事,仰達曰,桓玄,簒代晉室,其祖桓彝以上,則謂以名位不顯,不入于廟,只納其父溫主于太廟,桓玄自是逆臣,無足可論,而待祖先,亦有貴賤之殊,如是而安得不亡乎?六朝之時,罔非逆臣,而桓玄尤甚矣。明誼又釋四十六丈朱齡石事,仰達曰,朱綽子齡石,爲劉裕參軍,謂以世受桓氏厚恩,不欲以兵刃相向,裕以義許之,此則齡石之事,不是矣。於沖溫,雖有私恩,討逆之時,豈敢言私?石碏之子,入於逆,碏,仗義討之,古人以大義滅親許之,爲人臣子,如石碏之仗義滅親,可也,如齡石者,不可謂義也。上無發落。明誼又起拜曰,向者以承旨持公事入侍時,召對同爲事,稟達,而連爲入侍矣。厥後持公事入侍,旣命姑停,召對則不敢自下擅達,下情方爲憫鬱矣。今日特敎許入,聖上勤學之誠,孰不欽歎?持公〈事〉入侍,則處暑前姑停,而召對則惟在自上下敎,此後日氣,不至甚熱之時,輒許召對,幸甚。上曰,依爲之。又啓曰,臣惶恐敢達臣懷。日昨請對時,嚴敎猝下,咫尺奏對之際,言不知裁,致勤威怒,此實臣等之罪也。凡人臣事君之道,每以諫諍爲期,則言非激切,何能感動天聰乎?憂治世危明主,卽古直臣事也。以漢時賈誼疏,見之,當文帝治化隆洽之時,猶以痛哭流涕,爲言,其言豈不過激乎?然而後世未有少文帝,而疵賈生,蓋人臣之諷君,或擬之於桀·紂,或比之於桓·靈,而未嘗因此,而有損於君德矣。又曰,日昨臣等所達,不過區區忠愛之誠,而言不知裁,天威遽震,莫非臣等之罪,而第先儒曰,怒者,七情中難制,在昔宋之呂祖謙,有暴怒之病,至或打破家事矣。後來得見聖人躬自厚而薄責人之訓,一時之間,意思平流,終爲醇儒,朱子以善變氣質,稱之,怒者,雖是古之賢人,難制如此矣。臣竊瞷聖上日者嚴敎,蓋坐於七情之怒,猶未盡制而然,熟覽先儒遺訓,以觀理忘怒,爲心,是臣區區之望也。爾章曰,臣惶恐敢達。臣屢入榻前,小人之腹,未能窺測大度,乞免之章,敢以淵默太過等語,附陳矣。日者天威震疊,三司諸臣,或拿或遞,雖因聖量之寬弘,旋卽反汗,而諸臣以此文字,致勤嚴敎,臣尤切悚蹙矣。玉堂陳戒之言,眞個切實,古聖曰,人孰無過,改之爲貴,惟聖上體念焉。明誼曰,人非堯·舜,人孰無過?聖人以下賢人,皆有過,而改之爲貴,故古人比之以日月之更。伏願殿下,治懲旣往之事,以此存省,以爲制怒之方,尤好矣。上無發落。
上在昌慶宮。停常參·經筵。
黃爾章,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,右副承旨朴熙晉,今日以式暇,不爲仕進,而昨日筵中,有該房承旨進去,輕囚放釋之命矣。當此旱災孔酷之日,奉命理囚,一日爲急,右副承旨朴熙晉卽爲牌招,使之擧行,何如?傳曰,允。
又啓曰,禁府都事,以大臣意來言,今日當爲鞫坐,而判義禁李光佐時未肅拜,諸堂上亦爲違牌,不得開坐云矣,敢啓。傳曰,竝牌招。
李廷濟,以弘文館言啓曰,本館下番副修撰臣權益淳,以訓鍊都監郞廳,今日坐起時,晝仕出去之意,敢啓。傳曰,知道。
備邊司,廣州府尹薦望,尹游·尹聖時·李明誼。
有政。吏批,判書李肇進,參判金一鏡病,參議李眞儒進,同副承旨李廷濟進。
以鄭楷爲執義,尹大英爲掌令,尹就商爲判尹,權以鎭爲禮曹參議,金彦熙爲戶曹佐郞,崔是翁爲工曹正郞,洪敍夏爲佐郞,張遠胄爲引儀。洪顯周單付掌苑署別提,武科第一人。李時恒爲慶尙道黃腸敬差官,申兼濟爲江原黃腸敬差官,李世柱爲監察,尹游爲廣州府尹,鄭壽期爲司諫。
兵批,判書李光佐陳疏入啓,參判金重器病,參議朴彙登進,參知柳鳳徵病,同副承旨李廷濟進。
兵批啓曰,己亥別試武科壯元洪顯周,未及付職前在喪,故待闋服,送東敍用事,入啓,允下矣。今已闋服,依例送東之意,敢啓。傳曰,知道。
權以鎭單付副司直。
李廷濟啓曰,新除授廣州府尹尹游,時無加資之命,何以爲之?敢稟。傳曰,加資。
朴熙晉啓曰,因鞫廳頉稟,禁府諸堂上,有竝牌招之命矣。同義禁金重器承牌入來,金一鏡違牌陳疏,纔已入啓,柳重茂來詣闕外,陳疏不爲入來,判義禁李光佐來詣闕外,而不但有實病,諉以辭疏,尙未下批,不爲入肅。推考傳旨,竝爲捧入,而莫重鞫獄,如是遷就,極爲未安。柳重茂更爲牌招,判義禁李光佐,同義禁金一鏡,姑未承批,不得一體牌招之意,敢啓。傳曰,知道。
傳于李廷濟曰,召對爲之。
傳于李廷濟曰,卒慶恩府院君墓所石物及祭廳,已令內司擔當造成,而物力絶乏,不可無顧助之道,米三百石,木綿二十同,錢文一百貫,輸送內需司事,分付該曹。
李廷濟,以禮曹言啓曰,去六月二十五日三司請對入侍時,因司諫鄭楷,獻納李眞淳,正言具命奎·李匡輔,校理李明誼,修撰金始㷜所啓,故副提學臣趙持謙,故執義臣韓泰東,受誣於金鎭商者,特降明旨,以示昭雪之意。趙持謙撤享於俎豆者,亟命禮官,還配舊享之院事,令該曹稟處,何如?上曰,依啓。右承旨趙景命曰,然則令禮官稟處乎?上曰,依爲之事,命下矣。特降明旨一款,不但非臣曹所可預議,擧條頒示之外,亦似無更爲降旨昭雪之事,而至於書院還配事,故文孝公趙翼書院,在於京畿廣州地,曾在壬辰年間,士論齊發,以故文簡公趙復陽及副提學趙持謙,配享矣。復陽之德望經術,冠冕士類,持謙之淸風峻節,矜式頹俗,追配其祠,實是儒林之公論,而其後筵臣所達,有若躋配於癸巳禁令之後,遂至撤享,士林之痛惜,輿論之慨恨,有不可勝言。今因諸臣之陳達,旣已允從臺啓,我聖上扶護淸議,昭雪冤诬之盛意,大小臣僚,莫不欽仰。惟當分付本道本官,使之仍前追配兩臣而已,自臣曹更無可以稟處者,以此擧行條件,文移道臣,使之卜日擧行,何如?傳曰,允。
黃爾章,以備邊司郞廳,以右議政意啓曰,祖宗朝賜與靈光坡市坪收稅石首魚,丙申年裁減,而上年入啓復舊矣。到今戶曹,又稱裁減,不爲移送,戶曹則依前收稅於坡市坪,而分送政府之數,則獨爲裁減,殊涉無謂,如前移送之意,分付戶曹,何如?傳曰,允。
李廷濟,以敦寧府言啓曰,北漢山城幸宮譜冊奉安閣雨漏處,發遣本府郞廳奉事李益炯,奉審以來,則第一二間滲漏處,多至十餘庫,而仰土剝落,椽木腐朽,鋪陳及樻袱等物,亦至渝傷,不可不趁卽修改,分付該曹擧行,而擇日後,更令奉審郞廳,進去修補,自明年爲始,發送郞廳,逐年奉審,仍爲曝曬譜冊事,定式施行,何如?傳曰,允。
又以戶曹言啓曰,依傳敎,領議政趙泰耉,今七月朔祿俸,更令倉官輸送于楊花津村所住處,則以爲,臣於再昨,又重經痞塞,方在昏昏中,不能治上文字,卽者倉官,又以傳敎,輸到月俸,而在臣私義,終有所不敢冒受者,不恭之誅,恭手以俟,恩隆罪積,惶感之極,不知所達云,祿俸又不領受,何以爲之?敢稟。傳曰,令倉官更爲輸送。
又以承文院官員,以都提調意啓曰,分館事體,至爲重大。今此增廣庭試兩榜分館,定在明日,而權知副正字李重觀,再昨政,移拜濟源察訪,當此會圈隔宵之日,當參圈坐之人,遽爾出外,事甚未安。李重觀濟源察訪之任,今姑改差,依例歸本院,使之仍參分館之坐,何如?傳曰,允。
又以戶曹言啓曰,依傳敎,領議政趙泰耉,今七月朔祿俸,令倉官更爲輸送于楊花津村所住處,則以爲,不仕而受祿,古無是義,方治疏乞收恩命,不敢領受云。祿俸又不領受,何以爲之?敢稟。傳曰,更令倉官輸送。
朴熙晉,以兵曹言啓曰,今七月初一日,牧子鄭時英稱名人,自宣仁門入來,差備門外擊錚,極爲駭愕。令攸司囚禁治罪,同門守門將柳鳳章,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,各廳堂下武臣朔試射,許久廢闕,故去六月則別爲設行事,曾已草記定奪矣。連因公事私故,未及擧行,今已踰月,不得爲之之意,敢啓。傳曰,知道。
又啓曰,臣承命馳往于典獄署,點閱囚徒案,則承傳罪人十二名,刑曹罪人三十名,咀呪罪人七名,來關罪人十三名,各司罪人六名,合在囚罪人六十八名內,奴鐵石,以其上典徵債事,私門捉來朴永俊,以刀刺傷事也。懷仁京主人宋九齡,以本縣前官解由作木終不來納事也。吏曹書吏安世碩,以所任不謹擧行事也。尹益萬,以金海導掌,侵虐屯民事也。池召史非理好訟於京兆·刑曹,非止一再事也。金召史其女壻徐震積,兩班家壽器盜賣事也。鄭聖發,書筵廳官員,分付不爲擧行事也。江陵人朴忠立,耆老所堂上分付拒逆事也。砲手申善望,凌辱凌磨兒廳堂郞,事極驚駭事也。奴斗星,全羅兵使軍官河必圖屢度催促,尙不下去事也。李召史其夫吏曹書寫官分付趁不擧行事也。朴召史其夫書員朴起重官前多有遲晩事也。金弘禧與皮女符同,欲罷老味已定之侍養,貪財斁倫事也。已上十三名罪狀,不至大段,體聖上欽恤之德意,竝爲放送。其餘罪人等,雖未知所犯虛實,而俱係緊重,姑爲仍囚,而當此盛暑,非但滯囚之極爲矜憫,詳閱文書,則繫獄或至三十餘年,受刑或至一百五十次,小不下七八十次,如其非罪,則積年拘獄,飽受刑訊,旣極冤枉,如或當死之罪,則抵賴至此,國家刑政之失,豈細故也哉?亟宜申飭該曹,鎭日開坐,窮覈決折,俾無如前滯囚之患,何如?惶恐敢啓。傳曰,依啓。
持平李匡輔,正言金始炯啓曰,請圍籬安置罪人健命,亟正邦刑。啓辭同前請圍籬安置罪人泰采,按律處斷。啓辭同前上曰,勿煩。
持平李匡輔啓曰,請寢頤命·昌集收孥籍産還收之命,依律處斷。啓辭同前請亟寢健命鞍馬田民賜給之命。啓辭同前請門黜罪人李喜朝,極邊遠竄。啓辭同前新啓,前承旨李挺周,本以卑陋之類,挾其狡猾之性,諂事權凶,濫蒙吹噓。曾自海邑,移拜灣尹,稱以賑資料理,締結京外商賈,畢竟銀錢,利剩無算,憑托上納,盡歸私橐,西土之人,皆以銀府尹爲號,雖以平日所好之臺諫,亦難掩匿其穢聞。至發按贜之論,幾入烹阿之鼎,而特以頤命血黨之故,左掩右護,卒至無事,西民憤惋,至今未已,而頃當器之輩逆節未露之前,昏夜往來,蹤跡陰秘,及夫十六人遠配之日,獨爲漏落,人皆駭憤。如此貪虐陰邪之輩,不可一日置之輦轂之下,請前承旨李挺周極邊遠竄。務安縣監宋宅相,爲人麤鄙,行己陰邪,當初決科之不正,有口皆言,人之唾罵,固已久矣,而一自凶黨鴟張之後,諂媚虱附之態,無所不至,陷害善類之言,至發於除外過辭之際,其爲情狀,誠極痛惋。如此之人,決不可置之淸朝士大夫之列,請務安縣監宋宅相削去仕版。命德之器,決非人人所可濫授,而謝恩副使金致龍,人望素輕,臨事憒憒,不可以立朝之旣久,循例擬望也,明矣。陞擢之後,物情未允,請謝恩副使金致龍改正。答曰,不允。宋宅相事,依啓。
正言金始炯啓曰,請寢頤命·昌集收孥籍産還收之命。啓辭同前請李翔所復官秩,亟命還奪。啓辭同前答曰,勿煩。
壬寅七月初二日申時,上御進修堂。召對入侍時,參贊官李廷濟,侍讀官李明誼,檢討官權益淳,假注書鄭熙揆,記事官趙顯命·申致雲。李明誼讀自夏四月,至以爲嗣畢。李廷濟進曰,此以下令下番讀之乎?上曰,唯。權益淳讀至超大悅畢。明誼釋第三丈劉毅事,仰達曰,劉毅戰勝之後,謂以大事已定,不爲追躡,反爲桓振所敗,幾乎喪國。凡討逆之道,不可以稍定而止也,悉捕餘黨,而後可無後憂,而毅等計不出此,豈不致敗乎?唐之張柬之等,能撥亂反正,而武三思則去草不去其根,竟使中宗遭禍。以此觀之,凶逆宜盡除,餘孽若在,則終爲國家之患矣。凡觀史之道,爲觀古昔興亡成敗,殿下於此等處,尤宜留心監戒也。益淳釋第五丈魏主事,仰達曰,魏主命宗室,各置其師,當五代衰亂之時,魏主能置大小師於州郡,各擧才行而任之,此時猶然,歷代人君,薦用才行,則豈不大有益於國家乎?此宜留念矣。明誼曰,臣於下番才行之言,敢有所達。近來王世弟邸下,日再開筵,孜孜好學之誠,孰不欽歎?政宜廣搜才行之士,置諸宮僚,以備顧問,而卽今贊善·進善·諮議等職,作爲空窠,今世山林文學之士,必不無其人,博訪廣搜,置之書筵,以爲勸講之地,似宜矣。參贊官李廷濟曰,臣曾忝館職時,冒陳一箚,以前所徵召之士及經學表著之人,竝令廟堂·銓曹,另加體訪,裨補睿學之意,仰陳。其時批旨,以敦召招徠之事,令廟堂·銓曹卽速擧行,爲敎矣。今日玉堂之言誠好,以此所達,出於擧條,使廟堂·銓曹廣加搜訪,以爲收用之地,何如?上曰,依爲之。出擧條明誼釋二十一丈南燕事,仰達曰,其時南燕有怪災,超問成公綏,而卽黜公孫五樓,未幾復用。凡國家治亂,專在於用舍,燕主知五樓之奸,而旣黜旋用,故後人譏之,善善而不能用,惡惡而不能去,此郭公之所以亡也。治亂成敗,都在於賢邪用舍,此固人主之各別留心處也。上曰,唯。
上在昌慶宮。停常參·經筵。
今七月初三日夜二更,流星出天弁星上,入西方天際,狀如鉢,尾長五六尺許,色赤,光照地。
李廷濟啓曰,禮曹判書李台佐呈辭引入,今已多日矣。本曹多有時急擧行之事,且兼帶祔廟都監·實錄廳堂上,久未行公,事多可慮。禮曹判書李台佐,卽爲牌招察任,何如?傳曰,允。
朴熙晉啓曰,卽者義禁府都事,以大臣意來言,判義禁李光佐,同義禁金一鏡俱未承批,不得開坐云矣,敢啓。傳曰,知道。
李廷濟,以禮曹言啓曰,今此孝寧殿告動駕祭親行時,自上具冕服事,磨鍊啓下矣。諸執事所着祭服,依前例該司所上祭服取用之意,分付,何如?傳曰,允。
又以戶曹言啓曰,慶恩府院君墓所石物及祭廳成造時,米三百石,錢一百貫,木綿二十同,輸送內司事,命下矣。今年稅入大縮,各樣經費,俱極蕩竭之餘,又當各都監許多需用,萬分苟簡,其中米穀,尤甚不敷,頒祿放糧,支計一年,多有不足。故纔已買得大同廳貢物米,移來充給,猶患難繼,當此之時,三百斛米,實無推移輸送之路。成命之下,如是仰稟,非不知惶恐,而本曹事勢之切迫,如右所陳,本錢則依數輸送,米穀則參酌減數,依詳定,以錢代送,何如?傳曰,允。
朴熙晉,以刑曹言啓曰,頃因皮召史·李女等擊錚,金弘禧與皮女,符同密計,欲罷其季叔家已定之侍養,貪財斁倫之罪,綻露無餘,故刑推後遠地定配事,覆啓蒙允矣。日昨輕囚放釋時,弘禧混入於蒙放中,而弘禧之負犯旣重,與輕囚有間,則未勘罪前,不可容易放釋,依前覆啓,還爲捉囚勘罪之意,敢啓。傳曰,知道。
李廷濟,以弘文館言啓曰,當此鎭日召對之時,進講綱目,鱗次懸吐,而舊本多有訛誤處,不可不趁時齊會,相議校正,而修撰金時㷜呈辭受由,應敎沈珙,副應敎李世德,校理呂善長,副校理權益寬,副修撰李顯章疏批未下,不得循例請牌,副校理柳弼垣連呈辭單,不爲行公,新除授修撰金尙奎,除拜累日,尙未出肅,竝卽牌招,以爲齊會校正之地,何如?傳曰,允。
又啓曰,弘文館草記,副校理柳弼垣,修撰金尙奎牌招事,允下矣。今已夜深,待明朝出牌之意,敢啓。傳曰,知道。
持平李匡輔,正言金始炯啓曰,請圍籬安置罪人健命,亟正邦刑。啓辭同前請圍籬安置罪人泰采,亟命按律處斷。啓辭同前答曰,勿煩。
持平李匡輔啓曰,請寢頤命·昌集收孥籍産還收之命,依律擧行。啓辭同前請寢健命鞍馬田民賜給之命。啓辭同前請門黜罪人李喜朝,極邊遠竄。啓辭同前請前承旨李挺周,極邊遠竄。啓辭同前請謝思副使金致龍改正。啓辭同前答曰,勿煩。
正言金始炯啓曰,請亟寢頤命·昌集收孥籍産還收之命。啓辭同前請李翔所復官袟,亟命還奪。啓辭同前新除授司諫鄭壽期,時在京畿仁川地,請斯速乘馹上來事,下諭。答曰,不允。末端事,依啓。
上在昌慶宮。停常參·經筵。
朴熙晉,以都摠府言啓曰,都摠管密昌君樴,以永徽殿秋享大祭初獻官,肄儀時,漢城府晝仕進去之意,敢啓。傳曰,知道。
南就明啓曰,右承旨趙景命,日昨筵中,因憲臣意外請推,連呈辭疏,不爲仕進,左副承旨黃爾章連日病不仕進,竝卽牌招察任,何如?傳曰,允。
朴熙晉啓曰,卽者禁府都事,以大臣意來言,今日當爲鞫坐,而判義禁李光佐,同義禁金一鏡俱以陳疏未承批,不得開坐云矣,敢啓。傳曰,知道。
以右承旨趙景命牌不進,罷職傳旨,傳于南就明曰,推考傳旨捧入。
以修撰金尙奎牌不進,罷職傳旨,傳于南就明曰,推考傳旨捧入。
李廷濟,以戶曹言啓曰,依傳敎領議政趙泰耉,今七月朔祿俸,更令倉官輸送于楊花津村所住處,則以爲,卽又伏承祿俸更令倉官輸送之敎,感惶之極,不知死所。朝以收回成命,乞解職名之由,陳箚尙未承批,不敢冒受云,祿俸又不領受,何以爲之?敢稟。傳曰,待下批輸送。
上在昌慶宮。停常參·經筵。
黃爾章,以都摠府言啓曰,今日入直內,三廳武兼禁軍及軍兵等,中日習射,請出標信。傳曰,知道。
南就明啓曰,右承旨趙景命,今日又不仕進,引嫌陳疏,亦涉太過。昨旣有只推之命,牌招察任,何如?傳曰,允。
朴熙晉啓曰,卽者義禁府都事,以大臣意來言,今日當爲鞫坐,而判義禁李光佐,同義禁金一鏡俱以疏批未下,不得開坐云矣,敢啓。傳曰,知道。
黃爾章,以備邊司言啓曰,今日次對,有稟定之事,今方來詣賓廳,而吏曹判書李肇,禮曹判書李台佐外,或陳疏未承批,或身有實病,或本職未肅拜,竝不進,行兵曹判書李光佐,戶曹判書金演,工曹判書韓配夏,刑曹判書趙泰億,漢城判尹尹就商,吏曹參判金一鏡竝牌招,以爲備員進參之地,何如?傳曰,允。
傳于黃爾章曰,大臣·備局堂上引見。
趙景命啓曰,前日禮曹啓辭,孝寧殿祥後禫前四享大祭,依宗廟例爲之事,允下矣。今番秋享大祭,孝寧殿受押單子,以親押啓下,獻官單子,以親祭磨鍊乎?敢稟。傳曰,依爲之。
朴熙晉,以義禁府言啓曰,以刑曹啓目,前萬戶李澤萬,移本府處置事,允下矣。李澤萬今方待命於本府,卽爲拿囚之意,敢啓。傳曰,知道。
副校理柳弼垣初度呈辭,入啓。傳于趙景命曰,還出給。
以咸鏡監司狀啓,咸興等官居白進弼等十一名,爲虎囕死事,傳于李廷濟曰,囕死人等,令本道恤典擧行。
趙景命,以弘文館言啓曰,修撰金尙奎昨日違牌,旣有只推之命,更爲牌招察任,何如?傳曰,允。
又以冊禮都監言啓曰,今此永徽殿追上冊禮後,儀仗鋪陳什物,所當改備排設,而臣等率郞廳·監造官,進詣奉審後,可以擧行,趁明朝奉審之意,敢啓。傳曰,知道。
又以司饔院官員,以都提調意啓曰,本院所屬廣州武甲山折受處,移屬守禦廳之後,其代醴泉北三面量無主加耕處,曾在甲午年,入啓折受,以補御器燔造之需矣。近來人心巧邪,當其收稅之時,不無虛疎之弊,本院所定差人,人卑孱劣,不能彈壓屯民,年年稅穀,甚不着實,當初爲燔事折受之意,未免歸虛,事體誠爲未安。莫重收稅之事,不宜付諸庸殘一差人之手,以貽前頭無窮之弊,自今爲始,發遣郞廳,依甲午年節目,與本官眼同,打量摘奸後,仍爲收稅,以補御器燔造之役,何如?傳曰,允。
李廷濟,以司僕寺官員,以一提調意啓曰,本寺判官金彦熙,昨日政,移授戶曹佐郞矣。本寺物力蕩殘,殆不可收拾,判官專掌財穀,不可不久任責效,以爲一分收拾之圖,而金彦熙除授經年,方以擧職見稱,不可遽爲遞易,今姑仍任,以責成效,何如?傳曰,允。
又以兵曹言啓曰,今七月初五日司譯院前銜金志鼎稱名人,自金虎門入來,差備門外擊錚,極爲駭愕。令攸司囚禁治罪,同門守門將金弘甲,常時不能禁斷雜人,以致闌入,亦難免其責,推考,何如?傳曰,允。
領議政趙泰耉箚曰,伏以臣,情病俱苦,退伏江干,今已浹月復自數日,重經痞窒,氣息危惙,落席昏昏。乃者倉官,又以傳敎,輸到常廩,今至五次,在臣私義,終有所不敢冒受者,而聖慈不諒,過紆恩寵,一至於此,惶感交極,措躬無地。臣以罪當退,以病當死,而一縷尙延,致令恩命,荐辱於荒郊俟譴之中,不恭之誅,尤無所逃。伏乞聖明,諒臣情勢病狀,決無復起從仕之理,亟收成命,仍遞臣職,俾得安意就盡,實天地生成之澤,臣無任伏地祈懇之至。取進止。答曰,省箚具悉卿懇。不腆之廩,不宜過辭,卿其安心勿辭,卽出視事,以副至望。仍傳曰,此批答,使偕來承旨傳諭。
左承旨李萬選啓曰,臣敬奉聖批,傳諭于領議政趙泰耉處,則以爲,臣於昏昏垂死之中,伏承偕來承旨傳諭聖批,今又不允所辭,乃下卽出視事之命,有若以臣爲無病而强辭者然,是臣誠未感格之致,抑鬱惶悶之極,求死而不得。卽今病狀,轉動無路,虛紆恩寵,末由趨造承命,惟願速就刑章,以贖慢蹇之罪云矣。敢啓。傳曰,知道。
工曹判書韓配夏疏曰,伏以臣,年至而神識漸耗,疾痼而筋力益衰,自量旣審,決無供劇之望,而只緣聖眷偏厚,過蒙剪拂,擢置於水部崇顯之班,仍畀以惠廳主管之任,徒感恩私之隆重,不計才分之疎迂,擔當敗局,妄意收拾,而顧念賑廳形勢,則誠可謂哀痛矣。儲蓄蕩然,虛器徒擁,雖有智者,無可措手處矣。古人有言曰,國無三年之儲,其國必亡。噫嘻,今日國計,不能繼一年之用,念之至此,寧不寒心?究厥弊源,不過曰,料理也,給債也,設鋪也。十四萬米穀,十五萬錢貨,是國家數年經用,而委之於牟利輩之手,曾莫之收納,如是而國安得不匱,民安得不困哉?今方任謗催督,刻期徵捧,而畿內麥事大歉,民窮益甚,千百爲群,滿庭呼飢,其頷顑之狀,慘不忍見。若欲設賑接濟,則殆近於無麪不托,若立視其死而不救,則此皆殿下之赤子,臣於此,亦豈忍恝然,而安於心哉?晝夜思度,終不得濟活之策,此莫非臣才疎計拙,不善區畫之致。目今朝著,群彦林立,多有以幹局稱者,能者進,而不能者退,誠爲今日急務,而亦臣之大願也。今若貪戀寵祿,不早自處,上不副委任之盛意,下不救顚連之民命,則是固得罪於上下,人將謂如何哉?況今臣又差惠陵石物監董之役,此後酬應,比前益煩,決不可使一人,兼管兩務。且聞諫臣,亦欲論賑廳事,至以區劃失當,爲言云,此固實際語也。臣雖無似,致位至此,廉義所在,豈可以其言之還寢爲幸,而晏然蹲據於是任哉?臣之必遞之意,於此益決矣。伏乞聖慈,俯諒臣血懇之忱,亟遞臣惠廳主管之任,回授可堪之人,以安私分,千萬幸甚,臣無任屛營祈懇之至。答曰,省疏具悉。卿勿過嫌,從速行公。
戶曹判書金演疏曰,伏以臣,地部應遞之職,尙今絆在身上,私情窮蹙,病勢日痼方切,惶憫抑塞之中,燕京使价之命,又下於萬萬意象之外,臣於此,尤不勝憫迫之至。夫異國專對之任,孰非不重,而至於上价,其責尤別,臣今年迫七袠,衰朽已甚,筋力精神,實無堪承之望。況此病情沈篤,轉成癃痼,左脚麻木刺痛,末由運步,足掌水痣,近又連續復發,以致庭戶之間,倩人扶將,痰眩之症,乘時輒作,頃刻之間,有或暈窒,阿睹之患,挾火昏翳,開睫視物,不辨白黑,最是齒牙脫落,不能咀嚼,僅以糜粥延活。顧此數三症形,罔非危惡,而近來一倍添劇於供劇之餘,實有朝夕懍惙之勢,瀋館萬里之役,決無一分致力之望。義在往役,臣豈敢言私,而狗馬之疾,跬步難動,使事之重,狼狽必至,此非賤臣私計之萬分切迫而已,其爲僨誤國事,當復如何?玆敢悉暴病重實狀,疾聲哀籲,以冀聖慈之憐察焉。且臣度支之任,秩是上卿,而臺章直以宜速遞改爲言,則其在廉義,不可一刻苟冒之狀。不惟臣自劃而已審,卽通朝之所共道,而辭疏長單,一例見格,迄未上徹,致令公私俱病,臣切惶霣憫鬱,靡所容措。臣治疏將上之際,因大臣筵奏,至有牌招之命,臣倍切驚惶,置身無地。筵席語祕,雖未得其詳,而大臣不諒臣情勢之難强,遽有此陳白勉出之擧,臣誠訝惑憫蹙,莫曉其故。矧今情勢之外,賤疾俱係危篤,無望起動,庚牌臨門,未免坐違,臣尤死罪。伏乞聖明,俯燭臣懇迫之情,下臣此疏于廟堂,亟遞臣本職及新授冬至使之任,以幸國事,以延殘喘,不勝萬幸。臣無任瞻天望聖霣越俟命之至。答曰,省疏具悉。卿勿過嫌,從速行公。
吏曹參判金一鏡疏曰,伏以臣,雖極陋劣,官忝亞卿之列,寔不宜放倒廉隅,上貽淸朝搢紳之羞者,較然明甚,不待再言而可知。噫,初旣與人聯名做事,均被問備之臺參,末乃一則罪上添罪,遽至劾罷,我獨晏然居其職,復出而按獄,揆諸事體道理,寧有是哉?世間無恥之鄙夫,亦不欲容易出脚,猶當有逡巡却顧之意,況不以鄙夫自居者乎?其在聖世任使臣工之道,又何可牛維馬縶,不䘏以禮進退之義哉?臣於平日,不以行止自重,必以先國家之急,爲心,待罪金吾,于今六朔,參按大獄,屢遭橫逆,不敢爲終始力辭之計者,蓋有由焉。夫兇逆者,君父之讐賊也,臣子沐浴之義,決不容爲賊所逐縱而不討也。故臣於是,他不顧焉。迺者逆節畢露,諸賊伏法,惟是逆魁頤·集,初則失刑而賜死,後乃收司之久稽,同黨健·采,假息於覆載之間,尙屈典刑之嚴,萬口齊聲,一國咸憤,獨殿下何所據,而不卽快允於群下之請哉?懲討之不嚴若是,宗社之憂虞未畢,當今急先務,在此一着。惟彼滿獄死囚,都不過附麗於四兇,與聞於三手而已。縱微廉義之不可冒出,臣不欲捨厥巨魁,肆力於校葉也。今朝廷不許容臣自處,徒煩牌召,臣實慨然也。臣今坐於兼帶金吾之未卽缷免,都政迫近,而本職亦末由行公。伏乞聖明,俯察微悃,亟命遞臣同義禁之任,以便公私,不勝萬幸。抑臣竊有駭歎于中者,玆敢附陳焉。夫臺憲之職,乃執法之官也,不宜冒沒徑出,先自虧壞綱紀也,明矣。日昨匪怒之敎,固出於過中,而至於持平李巨源,則特以無狀目之,仍令遞職,較他人,固自有別,而當諸臺違牌坐罷之日,揚揚冒出,入對前席,法官之不自䘏,胡至是耶?伏願特賜譴責,以礪臺閣之廉義焉。臣無任惶怖隕越之至。答曰,省疏具悉。卿勿過嫌,從速行公。
壬寅七月初五日巳時,上御進修堂。大臣備局堂上引見時,右議政崔錫恒,吏曹判書李肇,禮曹判書李台佐,左副承旨黃爾章,持平李匡輔,校理李明誼,正言具命奎,假注書鄭熙揆·南泰慶,記事官趙趾彬·申致雲。崔錫恒進伏曰,旱炎如此,聖體,若何?上曰,無事。大妃殿氣候,若何?上曰,一樣。中宮殿氣候,若何?上曰,一樣。世子宮氣候,亦一樣否?上曰,一樣。錫恒曰,禮文中,王妃冊禮後,殿下有會百官,如正·至會儀,又有上壽之詞,王妃會命婦,如正·至會儀,亦有上壽之詞,而考諸辛卯·辛丑·丙辰三年謄錄,則竝權停矣。該曹以此啓稟,則有竝爲之之敎,該曹則固當依傳敎擧行,而蓋五禮儀撰成,在於國朝豐享之日,雖以此載錄,辛卯以後,竝皆權停,列聖裁減,聖意有在。矧此連歲荐飢之餘,今年旱災之慘,又如此,前頭民事,罔知所爲。此時進宴,終涉重難,今亦依三朝已行之例,特命權停,似爲合宜,惶恐敢達。上曰,依爲之。出擧條又啓曰,巖丸圖書成給之後,書式以巖丸閣下書給,則島倭等,皆以爲切迫,必欲改其書式。蓋兒名書式,雖載於謄錄,旣書兒名,又以閤下書之,輕重倒置,不成書式,依所請改給,似無所妨。以此意東萊府使處,分付,何如?上曰,依爲之。又啓曰,凡奉使之行,乃是苦役。詩曰,王事靡盬,我獨賢勞,古語曰,朝受命,而夕飮氷,未聞以勞苦而辭免者也。自朝家,軫其老病,不爲差送,則可也,旣差之後,爲使臣者,不思飮氷之義,以老病陳疏,殊涉未安,而喉司不爲退却,前後使臣之疏,竝卽捧入,殊欠出納之義。禮曹參判柳重茂,戶曹判書金演,當該承旨,竝從重推考,何如?上曰,依爲之。又曰,六十之人,勿爲差遣之事,蓋在水路朝天時也。卽今未六十之人,何處得來乎?又啓曰,嶺南乃是人材府庫,而登科之後,沈滯者甚多,誠爲可惜矣。其中柒谷人李基命,以故監司元祿之子,分館時,誤屬於成均館,以此不欲仕進,出身數十年,尙未陞六品。晉州人金兌和,以鄕中士族,槐院分館時,得三點,而點數不足,雖未及於槐院,當屬國子,而誤屬於校書館,終不上京免新,故尙未出六,一道人心,莫不稱冤。分付銓曹,相當馬官中差送,以爲疏滯之地,何如?上曰,依爲之。李肇曰,分館時,遠地之人,或屬於校書館者,多矣。雖屬於校書館,唯在朝家調用之如何,自前郞署之職,亦多爲之者,金兌和,則初不免新,故陞六無期,成均館窠馬官差送,似宜。錫恒曰,聞其父年近八十云,以其近地馬官差送,似宜矣。又啓曰,頃日諫院,以訓鍊大將尹就商從重推考事,論啓,允下矣,雖以捕將李森之疏,觀之,其非出於承望風旨之狀,亦可知也。就商,以先朝宿將,持身本來謹愼,且前冬特除本任之後,一倍惶感,尤爲謹飭,豈敢有一毫驕恣之念乎?問備雖曰薄罰,措語頗緊,今方引入,不敢行公,將兵之人,不當一向屛伏,卽爲牌招察任,俾無軍務抛棄之弊,何如?上曰,依爲之。又啓曰,鋤後之旱,農家所忌,今此旱災,已過兩旬,烈炎如焚,凄風連吹,日復一日,雨意邈然,前頭民事,罔知攸爲。當此之時,廟堂諸宰,雖殫竭心慮,一意講確,猶懼不濟,備局堂上行公之員絶少,如戶曹判書金演,筵中開釋之後,尙無行公之意,工曹判書韓配夏,以兼帶辭免陳疏,頃日筵中陳達之後,亦不行公,殊涉未安。此兩人疏批已下,卽爲牌招察任,何如?上曰,依爲之。又啓曰,鞫廳,因禁府堂上之陳疏未承批,尙未開坐。當待下批擧行,而臣方差祭孝寧殿,自今日入淸齋,待大祭後擧行,敢此仰達。上曰,依爲之。出定奪又啓曰,吏曹參判金一鏡,禮曹參判柳重茂,兼帶必欲辭免。蓋沈檀,以判義禁,因臺啓坐罷,一鏡等,以回啓聯名之故,有所難安,而此則不然。凡禁府公事,首堂上主斷之後,次堂上則不過隨參而已,以此引嫌,殊涉太過。況同義禁金重器,旣已承牌出仕,金一鏡·柳重茂尤無獨爲引入之義,竝卽牌招,前頭鞫坐時,以爲同參之地,何如?上曰,依爲之。出定奪又曰,謝恩副使金致龍還收之啓,旣已允從,銓曹今當差出,而當品中可擬之人絶少,如是陳達,極知惶恐,而事勢如此,以通政中可合人,問議領相,陞品備擬,何如?上曰,依爲之。出定奪肇曰,日昨召對時,儒臣承宣以贊善·進善·諮議有闕之代,差出事,陳達蒙允。臣曹當爲擧行,而凡差除,例備三望,而卽今贊善·進善合擬之人無多,曾前或以單望啓下,今亦贊善·進善之窠,依前例單望啓下,何如?上曰,依爲之。又啓曰,諮議今當差出,而此與初入仕無異,從前幼學中,或別薦,或陳達,而有通擬之例矣。卽今可以擬望之人,不爲不多,而皆是幼學,且無別薦,不得直爲擬望。筵中旣以令廟堂·銓曹,各別搜訪事,定奪,故臣問于大臣,則亦以爲陳達後通擬,爲可云。尹東源·朴弼溥·閔允昌此三人,俱是幼學,而學問行實,優於凡輩,聲名著稱。此三人不拘格例,直爲擬望,何如?錫恒曰,生·進則例爲通擬,幼學則只許監役望,而此則雖是幼學,不可拘於格例矣。上曰,依爲之。肇曰,祔廟不遠,廟庭配享諸臣,亦已抄選,皆是先朝大臣,國家宜有別爲優恤之道,卽今延諡及廟庭配享時,當有接待王人之禮,以白衣迎接,事體未安。故相臣尹趾完,故相臣崔錫鼎兩臣奉祀孫,時無職名,別爲付職,使得以冠帶行禮,何如?李台佐曰,故相臣南九萬奉祀子前主簿鶴鳴,時無職名,亦宜一體付職,而兩銓俱有相避,不得檢擬,別爲付軍銜,以爲迎接王人之地,何如?上曰,依爲之。肇曰,國家優老之典,自是古規,年七十者,例施恩典,至於八十者,則又宜別加優恤矣。前同知金尙鉉,卽司僕正啓煥之父也,以侍從臣父,及己亥別恩典,屢陞至從二品,曾經同知,便是宰列也。今年恰滿八十,官是二品實職,年且八十,則變品加資,自有前例。頃者大臣,亦以如此事,陳達蒙允,前同知金尙鉉,依例變品加資,何如?上曰,依爲之。又啓曰,侍從臣父年七十者,歲首例爲依謄錄入啓加資,而歲首若遠,則老人事未可知,亦或預爲稟達擧行矣。小臣頃者,纔有所達,續續煩瀆,極知惶恐,而旣有近例,故敢此仰達。掌令尹大英之父鳴最,今年七十二也。侍從臣父年七十者,皆爲循例加資,此亦一體施行,何如?上曰,依爲之。又啓曰,左參贊姜鋧,年過七十,其子世胤,曾經注書,爲侍從臣,而世胤以出繼之故,本生父母,不可循例推恩。且姜鋧時資爲崇祿,更加一資,則爲輔國,輔國則卽正一品之秩,不可以一時推恩。循例仰達,問于大臣處之,何如?錫恒曰,世胤,旣是出繼,不可推恩。且姜鋧,方爲崇祿之資,以世胤之推恩,遽加輔國,似爲未安,故小臣不敢仰達。肇曰,然則姑爲置之事,仰達。上曰,唯。又啓曰,都政去月當行,而至今遷就,事甚未安。吏曹佐郞李德壽,向因賑廳草記,至於坐罷,尹淳亦以朔試射不進,坐罷,又居中李德壽·尹淳,竝變通敍用,淳之居中,亦蕩滌,然後可以備擬,敢此仰達。上曰,依爲之。出定奪台佐曰,今年式年大小科初試,以八九月擇日啓下,頒布京外矣,祔太廟後,當設慶科,在前慶科設行之年,則式年例爲退行於翌年矣。慶科擇日,則祔太廟尊崇冊禮後,當爲擧行,而式年爲先退行於明秋之意,知委京外,何如?上曰,依爲之。出擧條又啓曰,九月初四日,端懿王后追上冊禮及中宮殿冊禮,同日擧行事,儀注定奪矣。端懿王后追上玉冊時,殿下親臨仁政殿,以送正·副使,中宮殿冊禮時,殿下又親臨仁政殿,以送正·副使,冊禮過後陳賀時,殿下又爲親臨仁政殿事,啓下。一日之內,三臨法殿,玉體易致勞動,兩殿冊禮,則係是禮節之大者,殿下固當親臨,而陳賀時,則自前或有權停例之規,自上參酌分付,以爲擧行之地,何如?上曰,唯。黃爾章曰,以權停例擧行乎?上曰,依爲之。出擧條又啓曰,先大王耆老所几杖,三年內則奉安於孝寧殿矣。祔廟之後,事體不宜入於太廟,江華長寧殿,旣有御容奉安之事,而此則道里頗遠。璿源殿在於闕內,祔廟後奉安於璿源殿,似爲得宜矣。錫恒曰,奉安於闕內,似宜,何必移安於遠地乎?上曰,依爲之。出擧條李匡輔進讀合啓,健命亟正邦刑事。啓辭同前上曰,勿煩。李明誼曰,健命罪狀,臺啓旣爲備達,臣等屢次請對,辭窮意竭,更無所達。人臣雖有一罪,亦難容貸,況此三大罪乎?一則箚請也,二則使事也,三則宮城扈衛等事也。負此三大罪,而豈可一刻容息乎?此啓速允,宜矣。爾章曰,健命之罪狀,三司已爲備陳,臣無更達之語,而逆節昭著,王法至嚴,殿下雖以先朝舊臣,而有所持難,此乃殿下之罪人,先王之罪人,一國之罪人也。此若不允,則實爲聖德之欠事,夬允諸臣之請,宜矣。明誼曰,頤·集雖是先朝大臣,其罪旣犯惡逆,則豈可以先朝舊臣而容貸乎?頃日所達許積事,此非渠之罪,而以其子緣坐,先朝置之死科。況健命,非緣坐之比,而渠之負犯,則豈可容貸乎?許積以顧命大臣,尙坐收司之律,則今於健·采,寧有顧惜之理乎?具命奎曰,臣等縷縷仰達,而誠意淺薄,言辭拙陋,不能回天,莫非臣等之罪也。今日則大臣備堂,同爲入侍,下詢其公議而處之,似好矣。匡輔曰,臣聞頃日大臣縷縷陳達之言,與臣等意見一般,今日備堂,皆與臣意無異,不但大臣與備堂而已。一國之人,皆曰,逆魁不可一刻容貸,則公議可知,殿下獨何持難至此耶?明誼曰,日昨大臣,亦以宜卽允從,爲達,則上自大臣,下至三司,皆曰可殺,向者章甫亦上疏,於此而一國之公議可見,國人皆曰可殺,而殿下獨爲持難,臣等實不勝其抑鬱矣。匡輔曰,路傍輿儓之賤,皆曰,國賊尙在,國何可爲乎云云,臣等所爭者法也,法不可私自低昻,速賜允從,宜矣。明誼曰,大臣諸宰方入待,更爲下詢,何如?錫恒曰,頃日筵中,旣已仰達,逆節彰露無餘,寧有可問之事耶?直爲正刑,則有違格例,依法鞫問,結案取招,似宜,此乃一國之公論也。匡輔曰,兩兇賜死,皆曰失刑,今日亟正之啓,夫誰曰不可乎?大臣鞫問之言,大有不然者。健命之罪狀,彰露無餘,則豈有可鞫之事耶?直爲正法,宜矣。明誼曰,匡輔所達,是矣。健命之逆節彰露,萬目皆覩,寧有可疑者乎?頤·集·健命,其罪一也。當初頤命之不爲鞫問,蓋爲無可問之事,則今於健命,豈有可問之端乎?臺啓直允,宜矣。上曰,勿煩。匡輔曰,每下勿煩之音,更無所達,爲今日臣子者,下至輿儓之賤,皆願其兩兇之速爲正刑,而殿下連降勿煩之音,臣等不勝抑鬱矣。匡輔又讀泰采按律處斷事,明誼曰,泰采之罪狀,與健命,同一心腸,所謂一而二,二而一者也。臺啓旣已備陳,臣不欲疊床,速賜允從,宜矣。上曰,勿煩。匡輔曰,健命之罪有三,而皆是極罪,有一於此,尙難免死,況兼之者乎?至於泰采,中軍換差,宮城扈衛及箚請等事,與三兇同之,則豈有一毫容貸之理乎?臣等所請,宜卽允從,而每下勿煩之音,臣不勝抑鬱矣。明誼曰,日昨召對時,因文義有所仰達矣。桓謙·桓振,乃是逆黨,而劉毅不爲追躡,終致後患,況兩兇非黨也,乃巨魁也。旣曰治逆,而巨魁豈可容貸乎?逆黨悉除,而後可無國家後患矣。爾章曰,玉堂之言,是矣。古人曰,未見其形,願察其影,他日宗社之憂,不可不念矣。臣屢次往來鞫廳,詳見文案,且見右相治獄之事矣,右相意在平允,雖是刑推一度,亦十分消詳,惟恐或濫。其平允之本意,於此可見,而頃日筵中,尙有不可容貸之言,以右相平允之心,其言尙猶如此,益可見厥罪之難貸矣。匡輔讀頤·集收孥籍産事。啓辭同前上曰,勿煩。匡輔曰,此亦每下勿煩之音,臣等實爲抑鬱。國法不施於逆賊,則將何所用法乎?此若允從,則臣民之幸,宗社之幸也。明誼曰,治逆而後,宜卽告廟,而兩兇及孥籍事,不允之故,尙此遷延,豈不未安乎?況孥籍事,乃是治逆後應行之事,則殿下如是持難者,何也?爾章曰,至於此啓之持難,誠是意慮之外,治逆之後,孥籍之典,乃是應行之事,決意允從,宜矣。如有一分可疑之道,則殿下之持難,宜也,而此則逆節畢露,萬目皆覩,豈有一分可疑乎?速賜允從,是臣之望矣。明誼曰,大臣亦以宜允仰達,大臣乃是按獄大臣,四兇逆節,無不備知故也。三手凶謀,萬古所無,執如此之賊,實莫大之慶,而告廟之禮,尙未擧行,常典之欠闕,甚矣。請加俯察,卽賜允從。上曰,勿煩。匡輔又讀健命賞典還收事。啓辭同前上曰,勿煩。匡輔又讀李喜朝極邊遠竄事。啓辭同前上曰,勿煩。又讀李挺周事。啓辭同前上曰,勿煩。又讀金致龍改正事。啓辭同前上曰,依啓。明誼曰,日氣極熱,而連下召對之命,好學之誠,孰不欽歎?古之明君誼辟,或夜分乃寢,風雪談經,蓋出勤苦之意也。數日召對之命不下,蓋日熱比前尤極,以此不爲下敎,而此後朝夕日氣稍涼之時,頻降召對之命,是臣之望也。上曰,唯。諸臣以次退出。
上在昌慶宮。停常參·經筵。
趙景命啓曰,吏曹郞廳來言,臺諫有闕,政事,何以爲之?敢稟。傳曰,再明日爲之。
又啓曰,左副承旨黃爾章,右副承旨朴熙晉,今日病不仕進,竝卽牌招察任,何如?傳曰,允。
又啓曰,今於秋享大祭親行時,本院承旨,皆有差備,不可不備員,而卽今左承旨李萬選以領議政趙泰耉,偕來奉命,往留於城外。自前如此時,有暫時來參,還爲進去之例,今亦依此爲之乎?敢稟。傳曰,來參。
李廷濟啓曰,判義禁李光佐,刑曹判書趙泰億疏批已下,竝卽牌招察任,何如?傳曰,允。
假注書鄭熙揆有頉,代以李憙爲之。
兵曹口傳政事,副司果李眞淳。
趙景命,以侍講院言啓曰,再明日孝寧殿秋享大祭,王世弟亞獻時,宮官不可不備員。輔德有闕之代,令政院稟旨差出,仍卽牌招,以爲備員陪從之地,何如?傳曰,允。
又啓曰,因侍講院草記,再明日秋享大祭,王世弟亞獻時,宮官不可不備員,輔德有闕之代,令本院稟旨差出事,允下矣。政官卽爲牌招,開政差出,仍卽牌招察任,何如?傳曰,允。
有政。吏批,判書李肇進,參判金一鏡牌不進,參議李眞儒病,同副承首李廷濟進。
兵批,行判書李光佐祿陞·降坐起進,參判金重器病,參議朴彙登病,參知柳鳳徵進,同副承旨李廷濟進。
以李眞淳爲輔德,李德壽爲吏曹佐郞,李普昱爲持平,李明誼爲獻納,權德載爲務安縣監,李夢相爲豐德府使,洪應夢爲陰竹縣監,權聖經爲重林察訪,李萬選爲謝恩副使,金致龍爲副護軍,嘉善今降通政。戶曹佐郞金彦熙,司僕判官仍任事,承傳。
兵批,以李時恒·申兼濟·金始㷜爲副司果。
李廷濟啓曰,新除授輔德李眞淳牌招事,命下矣。今已夜深,待明朝出牌之意,敢啓。傳曰,知道。
吏批啓曰,左承旨李萬選旣陞嘉善,都承旨南就明階是通政,以資級陞·降,則李萬選當在南就明之右,都承旨不得降授左承旨以下,自是規例,何以爲之?敢稟。傳曰,李萬選改差。
李廷濟,又以都摠府言啓曰,今此孝寧殿秋享大祭親行時,寶劍·侍衛,不可不備員。而本府堂上十員內,副摠管金一鏡被斥臺疏,都摠管密昌君樴,副摠管密陽君梡·申翊夏·柳重茂,俱以差秋享大祭獻官,副摠管東善君炳,差北郊祈雨祭獻官,明將受香,一員寶劍·侍衛,將不得備員,未差之代,令該曹卽爲口傳差出,推移進參之地,何如?傳曰,允。
又以戶曹言啓曰,依傳敎,領議政趙泰耉,今七月朔祿俸,下批後,令倉官輸送于楊花津村所住處,則以爲,卽者倉官,又以箚批已下,輸到月俸,每承恩命,感惶欲死,以病廢仕,冒受常祿,萬無是理。況又伏聞聲罪之疏,臣方危蹙俟譴之不暇,尤何敢承受仕者之所食乎?伏地惶隕,惟願速被譴何,以安私義云,祿俸又不領受,何以爲之?敢稟。傳曰,令倉官更爲輸送。
又以戶曹言啓曰,上年黃海水營城役時,因水使狀請,本曹庚子條別收米三千二百五十六石零許賣矣。厥後更因狀請,以本米還納事,自廟堂覆啓判下,故其時卽爲行關水營,使之上納,則該營報狀內,以爲貿米延安府,而入庫文狀粘連報來,延府則水營還報米,願借數朔,以賑濱死之民,其代以請得湖南米及江都穀,趁卽還報,一邊報本曹,一邊擅用,事極駭然。卽當入啓處置,而旣稱賑民,且以限三朔許貸爲言,故姑置之,以觀還報之如何矣。湖南·江都米,尙無聲息,故所謂料販監官金得聲·李晟弘,捉來嚴問,于泛稱報米次,錢文四千八百兩,貿米延安府,已用於賑資,五千兩,貿米於湖南云,而期限已過,終不來納。以此觀之,則水營入庫之報,延安賑民之說,太半歸虛,誠爲可駭。其時水使李汝迪,延安前府使申聖夏罪狀,令攸司稟處,金得聲·李晟弘等,自本曹治罪拘留後,別收米三千二百五十六石零,刻期督捧,何如?傳曰,允。
趙景命,以成均館官員,以同知館事意啓曰,今七月初七日儒生上旬輪次,當爲設行,而大提學未差,大司成朴弼夢未肅拜,且與秋享大祭齋戒相値,限內不得爲之,今月內無故日退行之意,敢啓。傳曰,知道。
正言具命奎啓曰,請亟寢頤命·昌集收孥籍産還收之命。措語同前請李翔所復官秩亟命還奪。措語同前新除授廣州府尹尹游,資歷旣淺,未經弘·臺五品,言議才猷,亦不曾槪見於朝端,而遽加陞擢,物情未允,請廣州府尹尹游改正。答曰,勿煩。
持平李匡輔啓曰,請寢頤命·昌集收孥籍産還收之命,依律擧行。措語同前請亟寢健命鞍馬田民賜給之命。措語同前請門黜罪人李喜朝極邊遠竄。措語同前請前承旨李挺周極邊遠竄。措語同前答曰,勿煩。
持平李匡輔,正言具命奎啓曰,請圍籬安置罪人健命亟正邦刑。措語同前請圍籬安置罪人泰采亟命按律處斷。措語同前答曰,勿煩。
答判義禁李光佐疏曰,省疏具悉。卿勿過讓,從速行公。
答刑曹判書趙泰億疏曰,省疏具悉。卿勿過讓,從速行公。
判義禁府事李光佐疏曰,伏以臣,幸遞文衡,感祝恩造,而疾病沈篤,陳力無計,更申血懇,冀蒙終始生成之惠矣。喉司不諒,竟不許上徹,而金吾陞擢之命,遽出於意象之外,臣驚惶震懍,莫知措身於何所,始知古人循墻而走,實爲苦心所發也。噫,從一品何等峻秩,判義禁何許重職,今雖人物眇然,位著不備,豈可以如臣陋劣,百無一能者,苟然充數於萬萬人望之外乎?矧臣通籍雖久,進擢甫耳。乃於半年之間,躐陞兩資,班序甄登,豈容若是其無漸?竊恐傷淸明之理,駭四方之聽,實非細故也。然特以公體言也,臣本才能鮮薄,非供世之具,只以時事艱虞,黽勉朝列,日復一日,而碌碌行走,絲毫無所裨補,中夜以思,不勝慙悼。或至於蹶然以起,現帶之職,尙思一倂解脫,少塞其素餐之懼,炯炯此心,天日臨之矣。今玆寵擢,其又何名而承受哉?至如都忘己分,一向貪進,有命而輒承,則雖或免逋慢之誅,虞詬無義,將焉用此般人哉?且臣病情,因積瘁而頓添,上焦關格,氣滯而痰擁,變生百症,往往阽危。日昨又患暴泄,連達三夜,見方委頓床玆,眩怳不定。澟然有垂盡之形,而藉令目前少愈,若復勉强酬劇,積漸敗鑠,則幾何不至於溘然濱殆?臣不敢自惜,恐傷閔覆之深仁,目今鞫獄未了,金吾職名,夫豈辭乞之時,而不但新資之不敢冒受?病困至此,跬步難動,召命三降,而竟不克祗赴,臣罪益復萬死,至於太僕新兼,一時埤遺,以臣積病綿力,疊綰衆務,尤何以免顚踣?伏乞聖慈天地父母,卽命收還臣新授資秩官名,仍命竝裭臣本兼諸任,俾得專意調病,以尋生路,不勝至幸。臣無任悚慄祈懇之至,謹昧死以聞。批答見上
刑曹判書趙泰億疏曰,伏以臣,受命伴送,竣事而還,以臣痼疾之身,得免顚仆於道途,罔非王靈所曁,李官新除,兩筵兼帶,一時荐降,榮動行路,手奉恩書,惶愧冞切,而急於復命,纔已入肅。第念臣十朔之內,再膺超擢,揆分靡安,匪福伊災,固當陳章瀝血,冀卽收還,而往役事迫,號籲路窮,黽勉就途,日夕懍惕,擬於幹回之後,欲陳必辭之義,未及還朝,恩命疊下,委畀冞隆,責任轉大,實非賤分之所堪,亦豈始望之所到哉?臣之才具淺短,而名位太驟,門戶盛滿,而戒懼冞深,前後除命,輒敢遜免,向來畿輔,冒昧承膺者,蓋出於辭內辭尊之意,而優游外藩,私分差安。儐使之命,適會承乏,節次推排,濫躋八座,爵命無章,公器漸輕,臣心悚恧,姑含毋論,貽累新化,所損如何?況玆秋曹劇地,政務繁宂,顧臣孱病,無望剸理,其不可以班資相近,苟然充擬者,決矣。至於經筵重任,尤非末學謏識,所可濫廁,宮賓之職,向來僥冒,終不敢一登胄筵者,實出於自視欿然之意。目今新涼乍動,講幄頻開,宜擇博洽多聞之士,以責啓沃輔導之效,此豈臣所可濫竽而虛縻者哉?反覆思惟,終無冒當之理,玆不得不疾聲仰籲。伏乞聖慈,俯諒臣情懇,先收臣職秩,仍遞臣本兼諸任,以重官方,以安私分,不勝幸甚。臣無任屛營祈懇之至,謹昧死以聞。批答見上
上在昌慶宮。停常參·經筵。
有政。
南就明啓曰,來十一日文臣殿講日次,取稟。傳曰,停。
權以鎭啓曰,四次祈雨祭,今當受香,而自昨雨勢大注,尙無開霽之意,似不必仍爲設行。自前如此之時,亦有停止之例,今亦依此姑停受香,更觀前頭,稟處事,分付,何如?傳曰,允。
傳于權以鎭曰,史官五員待命,騎馬十二匹立之。
權以鎭啓曰,史官五員待命事,命下矣。史官不備,宣傳官二員代送之意,敢啓。傳曰,知道。
兵曹口傳政事,副摠管咸陵君極。
吏批,判書李肇進,參判金一鏡牌不進,參議李眞儒進,都承旨南就明進。
兵批,行判書李光佐病,參判金重器病,參議朴彙登進,參知柳鳳徵差祭,左副承旨黃爾章進。
南就明啓曰,明日孝寧殿秋享大祭親行時,承旨不可不備員。承旨有闕之代,所當開政差出,今日雖値齋戒,在前如此之時,亦有開政之例,政官牌招,以在京無故人差出,仍卽牌招察任,何如?傳曰,允。
吏批啓曰,義盈庫主簿崔會昌呈狀內,身病猝劇,不得察任云。病勢果如是危重,則不可强令察任,改差,何如?傳曰,允。
吏批,以權以鎭爲右承旨,朴㻐爲戶曹佐郞,柳尙徽爲禁府都事。前同知金尙鉉,今超資憲,年八十,曾經從二品實職,變品加資事,承傳,學生尹鳴最,今超通政,年七十二,侍從臣尹大英父加資事,承傳。
兵批,以李萬選付副司直。
南就明,以吏曹言啓曰,今此宗廟秋享大祭薦俎官,行副護軍鄭思孝預差,刑曹參議任舜元實預差啓下矣,俱有身病,不得受香,不得已以禮曹參議權以鎭,改付標以入之意,敢啓。傳曰,知道。
權以鎭,以冊禮都監言啓曰,永徽殿王冊文書寫官漢城府右尹李師尙,寫出草圖書一本,謹此封進,以備睿覽之意,敢啓。傳曰,知道。
又以禮曹言啓曰,卽接永禧殿參奉所報,則夜來風雨,正殿西邊內曲墻三層頹落云。正殿至近之地,不可無慰安之擧,慰安祭不卜日,來初九日設行,而卽今雨勢如此,姑待開霽,別定監役官,趁卽改築事,分付,何如?傳曰,允。
上在昌慶宮。停常參·經筵。
卯時,有霧氣。
孝寧殿秋享大祭親臨後,大妃殿·大殿·中宮殿·世弟宮·嬪宮,政院·玉堂單子問安。傳曰,罔極。大妃殿·大殿·中宮殿,藥房口傳問安。答曰,罔極。大妃殿·大殿·中宮殿,朝廷二品以上·六曹單子問安。答曰,罔極。大妃殿·大殿·中宮殿,宗班單子問安。答曰,罔極。
權以鎭啓曰,小臣領議政趙泰耉偕來事,進去下直。傳曰,知道。
黃爾章,以都摠府言啓曰,今日入直內,三廳武兼禁軍及軍兵等,當爲中日習射,而孝寧殿秋享大祭親行齋戒相値,不得爲之之意,敢啓。傳曰,知道。
又啓曰,卽者義禁府都事來言,今日當爲鞫坐,而大臣以情勢難安,不得開坐云矣,敢啓。傳曰,知道。
李廷濟,以戶曹言啓曰,依傳敎,領議政趙泰耉,今七月朔祿俸,更令倉官,輸送于楊花津村所住處,則以爲,臣於病昏垂死之中,又新添以危蹙不安之情,屛伏俟譴之人,其不敢冒受常祿之義,與前無異,今又不免重犯不恭之罪,伏地惶泣,惟願速收恩命云,祿俸又不領受,何以爲之?敢稟。傳曰,令倉官更爲輸送。
丑時,上親行秋享大祭于孝寧殿時,六承旨·左右史及兵曹摠府繖扇侍衛,從王世弟,先從協陽門出,行祗迎禮于明政殿庭幕次,奏時官告祭正時前一刻,上以步輦,由明政殿而出,入庭西幕次,少選通禮奏正時,贊禮官跪於幕次外,請行禮,上出幕次,步詣靈殿前庭板位,俯伏哭,從臣助哀,哭畢,贊禮導上進詣盥洗位,諸承旨·執事進盥進巾,贊禮導上詣樽所,諸承旨·執事,奉爵注酒,上詣靈座前,奠幣三上香,暫還板位,再拜,贊禮導上,詣靈座前,行初獻禮,諸承旨·執事奉爵奠爵,上退就板位,行四拜禮,禮畢,入東廂小幄次,相禮導王世弟,行亞獻禮,禮率初,禮畢,王世弟復板位,四拜,全城君混,行終獻禮,禮畢,贊禮導上,出自幄次,還就板位,俯伏哭四拜,從臣助哀,上禮畢,還齋所,王世弟從,諸臣侍衛,上入幕次後,政院·玉堂問安。答曰,罔極。上少休於幕次,以步輦,由明政殿還宮,王世弟祗送於幕次東,上入宮,諸侍從皆退,時五更四點矣。
上在昌慶宮。停常參·經筵。
仁敬王后忌辰。
李廷濟啓曰,右議政崔錫恒箚子到院,而以國忌齋戒,留院之意,敢啓。傳曰,入之。
朴熙晉啓曰,卽者義禁府都事來言,今日當爲鞫坐,而大臣以情勢難安,不得開坐云矣,敢啓。傳曰,知道。
李廷濟啓曰,今七月十一日祿都目政事爲之之意,敢啓。傳曰,知道。
上在昌慶宮。停常參·經筵。
仁敬王后忌辰。
趙景命啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
趙景命啓曰,左副承旨黃爾章連日病不仕進,卽爲牌招察任,何如?傳曰,允。
以左副承旨黃爾章牌不進,罷職傳旨,傳于趙景命曰,推考傳旨捧入。
朴熙晉啓曰,卽者禁府都事來言,今日當爲鞫坐,而右議政崔錫恒陳箚未承批,不得開坐云矣,敢啓。傳曰,知道。
趙景命啓曰,賑恤廳堂上韓配夏,戶曹判書金演累度違牌,終不出仕,其在事體,極爲未安,竝卽牌招察任,何如?傳曰,允。
注書尹光益病,代以尹宗臣爲假注書。
傳于朴熙晉曰,領相處,遣承旨敦諭。
趙景命啓曰,領議政趙泰耉處,遣承旨敦諭事,命下矣。廳中只有臣景命及右副承旨朴熙晉,伴直之外,無他進去之員,左副承旨黃爾章,同副承旨李廷濟竝卽牌招,以爲推移進去之地,何如?傳曰,允。
以左副承旨黃爾章再招不進,罷職傳旨,傳于趙景命曰,推考傳旨捧入。
李廷濟啓曰,惠陵石物追排都監啓曰,本陵石物浮出之役,不可徒委於郞廳·監造官,今月十一日臣配夏,臣重茂與郞廳鄭重海,監造官崔尙復,監役官趙重昌,先詣蘆原浮石所,看審役事形止,而先爲浮出之石,卽卽初鍊,連續車運,而臣等轉詣陵底,仍留監董之意,敢啓。傳曰,知道。
傳于李廷濟曰,疏辭極其痛惋,此疏還出給,申慶濟削奪官爵,門外黜送。
朴熙晉啓曰,卽者義禁府都事,以大臣意來言,當設鞫坐,而同義禁金一鏡引入不出,同義禁柳重茂連呈辭疏,不爲行公,不得開坐云,竝卽牌招,以爲參鞫之地,何如?傳曰,允。
趙景命啓曰,右議政崔錫恒箚子到院,而以國忌正日,留院之意,敢啓。傳曰,入之。
右議政崔錫恒箚曰,伏以臣於日昨,得聞司直申慶濟投進一疏,盛論治逆不嚴之罪,而一篇精神,專在於詬斥臣身,聞來不覺毛骨俱竦,不知置身之所也。今此兇逆,實是國朝以來,所未有之大變,凡有人心者,孰不知討復之義,而只以不待取服,直加正刑,有違法例?且關後弊,以依法鞫問,結案取招後,明正典刑之意,請對陳達,乃所以嚴討逆之義,何嘗有一毫容貸之理耶?若其措語之不審,頃因臺臣之攻斥,屢煩箚陳,便是旣往已勘之事,而到今月日已久之後,掇拾他人已陳之語,以爲脅持臣身之資斧,臣誠愚惑,莫知其意之所在也。如臣不才,卒當大獄,非不欲盡心按治,而素無才識,觸事憒憒,疎緩之責,烏得免乎?至於刑訊,自有其道,必須一推更推,面質辭容,而後方始請刑,若以名出賊招,不問證左,輒加嚴刑,則人誰得免乎?此則非臣之所敢知也。且如罪人之移送本府,條貫各異,兼採群議,臣豈敢仰低於其間哉?自臣按獄之後,被人侵詆,前後非一,要不過就事論事,別無他意,故臣固自訟之不暇,而至於慶濟之疏,則不能追提情外之言,勒成罪案,信如斯言,誅殛猶輕。臣若徒恃聖眷,不思斂避,則未知前頭罪狀臣者,將至於何境耶?且伏念禫祀前,餘日無多,而臣差孝寧殿享官之任,情勢如此,末由進參於親享駿奔之列,區區愴悼之餘,罪戾尤大。臣方在縮伏竢譴之中,宜不敢妄有陳暴,而已過屢日,訖無處分,鞫獄方急,開坐無期,不得不仰首自鳴。伏乞聖慈,察臣蹤跡之孤危,憐臣情地之迫阨,將臣相職,亟許鐫削,仍治按獄疎緩之罪,以嚴邦憲,以快人心,不勝幸甚。取進止。答曰,省箚具悉卿懇。情外之言,不必深嫌,卿其安心勿辭,速出視事,用副予至望。仍傳曰,遣史官傳諭。
司直申慶濟疏曰,伏以喬山草宿,滕廬制畢,仰惟聖孝,攀痛俱極,臣屛蟄鄕廬,不任筋力,久矣。爲參國祥,扶曳入洛,詣哭散班,少伸螻蟻之悃,而疾病淹滯,久留輦下,目見天時,則一年再旱,將成赤地之災,時象則百度縱弛,獨貽丙枕之憂,是何漢化初更之後,周王訪落之日,乃有此危亡之兆耶?天道玄遠,固不敢妄測,而臣愚死罪,意者,我殿下寅畏之誠,修省之方,或有所欠闕而然耶?抑群臣之佐下風者,不能對揚聖德,恪勤職責,以致天心未豫,咎徵荐至,朝著泮渙,庶事叢脞耶?殿下何不大警動厥心,大振作厥事,懋建皇極,勅礪群工,仰答仁愛之天譴,俯塞祈嚮之人情耶?臣於近事,竊有區區憂慨,不能自己者。噫,今此逆變,實振古之所無也。其所謂三急手者,排布設施,至凶至憯,至巧至密,凡爲殿下臣子者,耳聞逆狀,目覩賊刃,莫不欲支解其尸,臠食其肉,以少洩不共戴天之憤,此卽中外大小愚婦愚夫之所同然者,而居具瞻之位,受非常之任者,憂憤驚痛,宜倍他人,而當急書上聞之日,乃曰事在旣往,且非目前之急,噫嘻,此何言也?陰兇之迹,緩急安知,惡逆之罪,前後何論,而大臣之所以爲治獄第一義者,乃如是伈伈也?自是以往,一節緩於一節,遠邇聽聞,莫不駭歎。若其最所痛恨者,頤·集之爲逆魁,路人之所知也,況其兇謀逆節,畢露賊招,無一可疑,無一可恕,而乃於臺章准請之日,汲汲求對,或曰,先朝舊臣,或曰,三百年所無,或曰,不可法外殺人,甚至於在藥院不知等語,有若訟冤者然。拿鞫之論,始若爲執法之意,參酌之請,終歸於曲爲其地,臣未知是誠何心哉?雖然,彼以巨魁大憝,爲同堂兄弟者,尙何足道哉?愛欲其生,固其分也,托病不參,亦其宜也。獨惜夫終始參鞫之大臣,沐浴之義,乃其自任,兇逆之情,靡不目見,失刑二賊,亟宜追施,未死兩凶,政急顯戮,而前後奏對之際,終無一言及於孥籍正法之請,最後筵奏,草草說去,略同塞責,竝文前過,殿下之所倚重者大臣,而大臣之所以爲言至此,則雖使三司諸臣,鎭日瀆撓,殿下之尙靳一兪者,不亦宜乎?討逆之法,三尺至嚴,雖以人主之威,尙不容私護而曲庇,今乃爲一二橫議之所撓奪,主張簒逆之巨魁,而終漏極律,同與陳兵之凶謀,而遞減一等,如此而其可謂國爲國乎?廟堂之上,施措如此,故臺閣之問,公議間發,而或壓於氣勢,或忸於顔情,已言者縮朒,欲言者囁嚅,臣竊恐護黨之習,終必爲負國之歸也。噫,殿下之屛黜奸凶,收召間廢,不惜高官顯位,以尊寵其人者,豈徒榮其身利其家而已哉?蓋欲其安國家也,尊君父也,今於圖危國家,謀弑君父之賊,玩忽如此,弛置如此,甚至親戚族黨,勢力相援,榗·同罪之尹慤,尙逭訊問,喜賊知情之錫輔,移送本府,低昻在手,輕重隨意,雖以日月之明,亦何以一一俯燭此情狀耶?仍竊伏念,傳曰,亂臣賊子,非一朝一夕之故,今玆亂逆,厥有源委。粵自殿下在儲之日,彼時烈以不滿之意,唱之於前,春澤以動搖之計,和之於後,其蘊蓄將心,醞釀禍機者,至于辛巳,而綻露無餘矣。特以兩宮,慈孝無間,讒慝莫售,其欲甘心於殿下者,靡不用極,始慕䑛糠,終知及米,自謂天地可期,日月可蔽,而畢竟謀害東宮之說,狼藉於囚供,十手共指,萬口交騰,國人之誦,猶至今未已也。今者梟獍之類,竝伏常刑,鬼蜮之謀,益復彰著,龍·民·喜·器,卽春澤之支派,頤·集·健·采,乃時烈之傳法,其傳授次第,祖述情迹,自莫逃於天日之下矣。雖其陰誅已加,典刑莫施,臣謂時烈之追奪,春澤之孥籍,斷不可已也。今日廷臣,凡於爲君父,討亂賊之擧,雖事在目前,猶且依違前却,沿流溯源,討罪懲惡,又何責於顧瞻觀望之輩乎?嗚呼,玩獄滋甚,漏網尙多,此政臣子沐浴懲討,不容晷刻之時,而師門之訟,科獄之辨,章奏迭陳,京外紛然,彼固有可訟而可辨者,獨不念事有大於此者乎?亦可謂失前後緩急之序矣。臣年迫七十,死亡無日,受恩兩朝,涓埃莫報,目見懲討不嚴,王綱不振,黨習沈痼,國事日非,玆冒越俎之嫌,敢效獻芹之忱,伏願殿下,無以臣老耄,而留神採納焉。目前拳踢,日後譖詆,非臣之所敢恤也。謹昧死以聞。
上在昌慶宮。停常參·經筵。
忠州牧使李衡佐,平康縣監崔昌億,寶城郡守都永成,鎭川縣監姜世胤,扶安縣監權賮等下直。
朴熙晉,以都摠府意啓曰,今日入直內,三廳武兼禁軍及軍兵等,中日習射,請出標信。傳曰,知道。
朴熙晉啓曰,卽者禁府都事,以大臣意來言,今日當爲鞫坐,而禁府堂上不齊,不得開坐云矣,敢啓。傳曰,知道。
李廷濟啓曰,假注書尹宗臣時無職名,依例付軍職,冠帶常仕,何如?傳曰,允。
朴熙晉啓曰,三司來詣請對矣。傳曰,引見。
辰時,上御進修堂。執義鄭楷,掌令尹大英,持平李普昱·李匡輔,獻納李明誼,副校理柳弼垣,正言具命奎,副修撰權益淳,右副承旨朴熙晉,假注書尹宗臣,記事官宋寅明·申致雲等入侍。
李明誼啓曰,臣等當如此極熱之時,屢屢請對,極知惶恐,而國賊尙未正法,故臣等敢此請對矣。仍讀頤·集孥籍,啓。上曰,勿煩。
讀健命正刑事。措語皆見上上曰,勿煩。
讀泰采按律,啓。上曰,勿煩。
李明誼曰,健命與頤·集罪惡,初無異同,同一心腸,而頤·集則雖云失刑,旣已賜死,健命尙偃息於覆載之間,若使三尺之典,快施逆魁,則如健命者,豈容一日之息,而頤·集孥籍,尙未擧行乎?至於泰采,主張聯箚,面謾諸宰,直請節目,謀傾天位,論其罪惡,浮於健命。非但朝臣,不欲與此賊共生,一國之人,皆曰可殺,而臣等爭執累朔,尙靳兪音,誠未曉聖意之攸在也。李普昱曰,亂臣賊子,何代無之?然未有如今日之逆賊者也。雖斬作萬段,夷及三族,未足以洩臣子之憤,而殿下於孥籍應行之典,正刑按律當施之法,一向持難,不賜兪音,誠不勝鬱泄之忱矣。尹大英曰,今此四凶,排布三手,或爲推戴,陰逞簒奪之謀,或矯遺旨,敢肆廢黜之計,隱而有懷刃行藥之變,顯而有聯箚陳兵之擧,至以痿弱二字,登諸奏文,誣毁聖躬,暴揚異國,此實千古所無之逆也,有何一毫可恕之端乎?苟使孥籍之典,正法之請,一時留難,則爲宗社一時之憂。一日留難,則爲宗社一日之憂,伏願殿下,仰念廟社之重,俯察臣民之憤,亟賜允兪焉。上曰,勿煩。
李明誼曰,四凶逆節,盡出於鞫案,殿下想已洞燭矣。龍澤以其世傳寶劍,付之白望,俾行塗廁之計,此所謂大急手也,密授世相以毒藥,旣試昭訓,將售椒酒之變,此所謂小急手也,喜之作爲歌謠,傳入宮掖,矯誣制旨,潛謀廢黜,此所謂平地手也。臣嘗見前史,西漢時馬何羅,懷刃入寢殿,東漢時梁冀,置鴆於煮餠,東晉時桓溫,脅制以廢主。此三兇者,雖是異代之逆,尙不勝其憤惋誅夷之心矣。況復臣等,目見四兇謀逆,三手逞毒,爲我宗社之賊,而君父之讐者乎?雖臠肉寢皮,塗腸抹血,猶未足以快洩輿憤,而孥籍之啓,旣允旋寢,正法之請,尙爾靳兪,臣等雖未曉聖意所在,然於今日治逆之法,實有所慨然者。枝葉卒徒,俱施常憲,元惡巨魁,尙逭王章,法壞倫斁,國何以爲國乎?向見北伯狀啓,會寧府使柳貞章,自刎而死。貞章,就章之弟也,渠若無同參逆謀之事,則豈有無故自刎之理乎?以此觀之,諸賊之逆節,尤無可疑之端,亟回天聽,快賜允兪焉。權益淳曰,四凶逆狀,明誼旣已詳陳,臣不必更煩,而殿下旣知弘述之逆節,快〈施〉孥籍,則至於頤·集,獨靳應行之典者,何也?健·采二賊,旣曰兇逆,而尙今偃息於牖下,有同平人,苟使國家,無法則已,有法則豈容如是乎?李匡輔曰,四凶實爲宗社之賊,快正王法,則祖宗在天之靈,亦必悅豫於冥冥之中矣。孥籍乃次第節目間事耳,何所持難乎?論其逆節,則頤·集無異於弘述,而至於逆律,則或施而或不施,此其殿下處分,有所未盡處也,臣竊爲之慨然也。鄭楷曰,孥籍,法例間當行之事,而尙靳兪音,故有拘於此,至使莫重頒告之禮,至今遷就,事之未安,莫甚於此矣。伏願聖明,克念于此,快賜兪音焉。上曰,勿煩。
鄭楷讀健命賞給還收,啓。措語見上上曰,勿煩。讀李喜朝遠竄,啓。措語見上上曰,勿煩。讀李挺周遠竄,啓。措語見上上曰,勿煩。
李明誼讀李翔追奪,啓。上曰,勿煩。廣州府尹尹游改正,啓。措語見上上曰,勿煩。
朴熙晉啓曰,館學儒疏,事體至重,封章入啓之後,疏頭以下,留待闕外,移設食堂,承批後始乃退歸,疏批若久而未下,則聖廟久闕守直,旣甚未安,移設食堂,亦多有弊,宜留聖念處,故敢達。上曰,唯。諸臣以次退出,時午鼓初動矣。
朴熙晉啓曰,卽者義禁府都事,以大臣意來言,同義禁柳重茂,以惠陵石物看役事,纔已出去,姑爲改差,其代今日政差出,仍卽牌招,以爲鞫廳開坐之地,宜當云矣,敢啓。傳曰,知道。
朴熙晉啓曰,鞫廳開坐,一時爲急,義禁府堂上,不可不備員,而同義禁柳重茂以惠陵石物看役事,纔已出去,同義禁金一鏡違牌不進,無故堂上,只有判義禁李光佐,同義禁金重器,無以備員。金一鏡更爲牌招,而柳重茂還朝遲速,有不可必,何以爲之?敢稟。傳曰,柳重茂改差。
傳于趙景命曰,長生殿內棺板一部,卽爲擇送于內需司事,分付。
傳于朴熙晉曰,樂善君夫人之喪,出於意外,慘悼之懷,可勝云喩?禮葬等事,依崇善君夫人例,令該曹卽速擧行。
趙景命啓曰,右承旨權以鎭以偕來,往留領議政所住處,右副承旨朴熙晉,將赴鞫坐,廳中只有臣景命及同副承旨李廷濟。左副承旨有闕之代,以在京無故人差出,仍卽牌招察任,何如?傳曰,允。
吏批,有政。判書李肇進,參判金一鏡,參議李眞儒病,同副承旨李廷濟進。吏批啓曰,玉堂闕員,今當差出,而擬望之人乏少,相避外任竝擬,何如?傳曰,允。
以金致龍爲禮曹參議,柳弼垣爲吏曹佐郞,趙翼命·鄭壽期爲修撰,權益淳爲校理,朴師任·李德欽爲童蒙敎官,吳彦胄爲永昭殿參奉,崔守身爲翼陵參奉,鄭錫耆爲惠陵參奉,贊善單鄭齊斗,以李師尙爲同義禁,愼惟益爲奉常正,李泰始爲濟源察訪,崔爲典籍,睦天壽爲直講,李命稷·尹晉爲監察,徐宗遜爲寧陵參奉,曺夏望爲章陵參奉,趙昌壽·李廷秀爲禁府都事,任舜元爲承旨,梁廷虎爲司諫,韓師億爲繕工假監役,金始㷜爲副校理。
兵批,有政。行判書李光佐進,參判金重器,參議朴彙登病,參知柳鳳徵進,同副承旨李廷濟進。兵批啓曰,宣傳官李遂良呈狀內,曾任南邑,傷於水土,每當夏月,諸症倍劇。又自數日前,添得毒痢,症情危篤,旬月之內,萬無復起之路,斯速入啓處置云。病勢如此,旣無察任之望,則侍衛之地,不宜久曠,今姑改差,何如?傳曰,允。
又啓曰,前安骨浦萬戶李枝成,以軍器別備加資矣。因本道暗行御史別單,其所別備元數不多,以此蒙賞,誠極濫觴,所受加資還收事,自備局覆啓判下,原單子爻周以入之意,敢啓。傳曰,知道。
以權晩·金德老爲同知,金克謙·洪萬宗爲僉知,徐行遠爲內禁衛將,朴葵爲南虞候,李聖漢爲曹司衛將,李日馨爲訓鍊判官,李炯爲加里浦僉使,金寶益爲黔毛浦萬戶,郭庶績爲多大浦僉使,朴師伋爲景福假衛將,李泰壽爲翊贊,林光弼爲洗馬,李萬錀·李泳爲五衛將。副司直尹宗臣,副司果南鶴鳴,副護軍尹鳴最。
趙景命啓曰,禁堂旣已備員,鞫坐當爲設行,而刑房承旨朴熙晉,纔已申退,卽爲牌招,使之參鞫之地,何如?傳曰,允。
趙景命,以兵曹意啓曰,今七月十一日,武臣武經七書講書日次,而以中日相値,不得爲之之意,敢啓。傳曰,知道。
李廷濟,以兵曹意啓曰,今七月初八日,私奴善伊稱名人,自曜金門入來,差備門外擊錚,極爲駭愕。令攸司囚禁治罪,同門守門將金兌寬,常時不能禁斷雜人,以致闌入,亦難免其責,推考,何如?傳曰,允。
李廷濟,以兵曹意啓曰,卽接慶德宮假衛將牒報,則本宮禁川橋南邊槐木一枝,都摠府近處松木一株,爲大風折落云,卽令該曹斫去之意,敢啓。傳曰,知道。
李廷濟,以備邊司意啓曰,諸道元還上居末守令·邊將決杖,之次推考事,自前定式施行矣。今番捧未捧狀聞畢到,而旣經赦令,自前徑赦,則以宥旨前事,竝勿論,今亦置之,何如?傳曰,允。
李廷濟,以弘文館意啓曰,新除授修撰趙翼命,時在京畿龍仁地,修撰鄭壽期,時在仁川地,經筵入番事緊,請斯速乘馹上來事,下諭。下番副修撰權益淳,今日政陞拜校理,下番將未免闕直,副修撰李顯章,前日陳疏之後,間或行公,而今又連呈辭單,久不行公,卽爲牌招察任,何如?傳曰,允。
李廷濟啓曰,大臣自門外送言,禁府諸堂上及兩司聚集之際,自致日昏,闕門已閉,推案請出未安,待明朝開坐云矣,敢啓。傳曰,知道。
任舜元啓曰,咸鏡監司以高原郡北大川邊場市之日,赴市人三手軍田起文等二十五名溺死事,狀啓矣,敢啓。傳曰,渰死人等,令本曹恤典擧行。
任舜元啓曰,黃海監司以瑞興等十二邑麰麥還上,未及更稟,先爲停捧,惶恐待罪事,馳啓矣,敢啓。傳曰,勿待罪事,回諭。
趙景命啓曰,開城留守以本府敬德宮碑石,賊人打傷,待罪事,馳啓矣,敢啓。傳曰,勿待罪事,回諭。
李廷濟啓曰,因弘文館草記,副修撰李顯章牌招事,允下矣。闕門已閉,待明朝出牌之意,敢啓。傳曰,知道。
趙景命啓曰,臣敬奉敦諭之命,馳往於楊花渡津邊領議政趙泰耉所住處,傳宣聖旨,夜已向深,不得復命,寄宿於偕來承旨所留之處,待曉更往,敦勉其速出之意,則以爲,臣之膏肓奇疾,已無望於陳力,而舊讟未已,新詆繼起,危蹙之情,轉益難安。纔上引罪之章,未及登徹,而遣承旨敦諭之命,復下於千萬夢寐之外,十行綸音,辭旨隆摯,獎礪之至,責諭之勤,逈出常倫,有非賤臣微分,所敢得者。臣以何心,能不感激欲死。以首頓地,涕淚無從。近侍替來而相守,辭廩九還而十輸,今又施以特召之恩,必致乃已。況且祔廟尊崇,期日漸迫,臣雖無狀,粗知事君之義。到此地頭,何敢徒徇廉義,一向撕捱,不思所以仰承虛佇之聖意哉?第此床褥之身,運動無路,今方不計日氣之烘熱,灸焫遍腹,蓋欲得開利之效,滋飮食之養,爲奔走效力,畢義盡誠之地者,亦臣之所期願也。須更得旬日之暇,多灸至三四百炷,庶或可以望此。伏乞聖明,俯賜體諒,偕來承旨,先爲召還,俾臣得以安意施灸,竢間趨命,實天地生成之澤。臣無任瞻望雲霄,拜稽而顒祝云矣,敢啓。傳曰,知道。
左副承旨黃爾章疏曰,伏以臣,過被恩私,待罪喉院,今已五箇月矣。出納惟允之責,無一可稱,前席奏對之言,不槪聖心,而玉色假借,頻承曰兪之命,惶霣感激,措躬無地。臣年紀遲暮,本無才能,唯以殫竭筋力,當官盡悴,爲一分報效之地,顚仆之前,未嘗出沒避事,此固臣自矢于心者,不料濕痰之症,遇夏轉劇,宛轉床簀,幾死者數矣。前後違牌,萬不獲已,而聖恩天大,終靳例罷,私心悶蹙,有不容言。適當孝寧殿親祭展哀之日,不敢言病,强疾陪從,虛汗如瀉,眞元大脫。擔歸私次,昏不省事,繼有頭疼腹脹之症,加以吐瀉兼發,度數無算,乍寒乍歇,飮啖全廢。實有頃刻難保之勢,見者莫不驚悶,臣亦自分必死。此際僚員不齊,伴直苟簡,恩召儼臨,坐逋速辜,臣豈樂爲,而扶人坐臥?束帶無路,咫尺天陛,終未承牌,分義虧缺,良欲無訛。只推之命,又出格外,顧此賤臣,何以得此?一息未絶之前,頌祝聖恩而已。迺□□病乞免之章,兼附草草勉戒之言,而恩批久靳,在臣私義,固不敢復此瀆擾,而卽今病狀,實無一分强仕之望。疾痛之極,必呼父母,不得不冒死更籲,而數行文字,亦未能親自構成,乃敢倩人代草,敢干天聽,臣尤死罪。伏乞天地父母,憐臣疾病之萬分危篤,特軫職務之不宜暫曠,亟許遞免,以便公私,千萬幸甚,謹昧死以聞。
上在昌慶宮。停常參·經筵。
朴熙晉啓曰,小臣鞫廳坐起進去,下直。傳曰,知道。
任舜元啓曰,小臣以實錄廳堂上,坐起進去,下直,而每每微稟,有所煩瀆,日後則除稟啓,往來之意,敢啓。傳曰,知道。
趙景命,以侍講院意啓曰,今十五日,孝寧殿望祭,王世弟親行事,下令矣。分付該曹擧行之意,敢啓。傳曰,知道。
李廷濟,以義禁府意啓曰,卽接月令醫員鄭守範手本,則保放罪人鄭治,病勢今已向差云,還囚之意,敢啓。傳曰,知道。
李廷濟啓曰,問事郞廳,以鞫廳大臣意來言,問事郞廳趙遠命,時無職名,令該曹口傳付軍職,以爲參鞫之地,何如?傳曰,允。
任舜元啓曰,平安監司以理山郡牛面居良人蔡從先等三名,爲虎囕死事,狀聞矣,敢啓。傳曰,囕死人等,令本道恤典擧行。
傳于李廷濟曰,今日內乘·宣傳官等試射時,宣傳官李聖魯,柳葉箭十巡居首,直赴殿試。
李廷濟,以義禁府意啓曰,以京畿監司及忠淸都事兼海運判官狀啓,刑曹粘目,戶曹啓辭,刑曹啓目,南陽前府使洪元益,文義前縣監沈胄賢,黃海前水使李汝迪,延安前府使申聖夏等,移本府處置事,允下矣。洪元益·沈胄賢·李汝迪·申聖夏今方待命於本府,竝拿囚之意,敢啓。傳曰,允。
權以鎭啓曰,臣敬奉聖旨,傳諭于領議政趙泰耉,則以爲,昨於敦諭承旨之回,仰陳竢間趨命之意矣。卽又伏承偕來承旨傳宣箚批,辭旨肅溫,開釋備至,臣非木石,寧不知感?第臣病狀,進退無常,昨夜又經寒熱,卽今神氣昏昏,宛轉床席,差觀四五日氣力,以爲進身之計。王人之閱月相守,誠極惶悶,乞蒙卽爲召還,以安臣心,千萬至祝云矣。臣旣承偕來之命,仍留之意,敢啓。傳曰,知道。
領議政趙泰耉箚曰,伏以臣,痼疾纏髓,危辱惕情,屛遠江郊,久抛緊務,論其罪狀,實合重誅。威罰之加,惟日夕以竢,聖度天大,優容而寬假之,旣不以爲罪,荐施以恩眷,承宣替來相守,殆浹一朔。倉官輸到辭俸,又至十度,是何負罪將死之喘,乃蒙寵錫,一至於此?惶感蹜踖,置身無所。況今都監事務,日以益急,習儀進冊,期日將迫。到今事勢,他有所不暇顧者,而顧臣痞塞之症,多服藥餌,少無所減,飮啜輒不順下,氣息以此凜凜,少有動作,喘汗吁吁,欲退不得自由,欲進無以自力。孤負隆私,宿計謬然,中夜撫枕,只自悲憐。日昨又伏聞,司直申慶濟之疏,旨意非常,侵斥多端,自來危蹙之情,又有此聲罪之言,臣之去就,益無可言。今若冒進,則人之詆斥,又不知其幾何,若是而其可晏然於職事,而冒當敦匠之任乎?不得不復此哀籲於日月之下,伏乞聖明,俯察臣決不可進之狀,亟遞臣本兼諸任,以謝人言。都監·提擧,劃卽變通,俾令國家大禮,無臨急窘束之患,千萬幸甚。取進止。答曰,省箚具悉卿懇。所遭人言,雖曰非常,前後敦勉,昭晳無餘,則以卿休休之量,何足介懷?卿其安心勿辭,俟病少間,卽出論政,以副孤望。
傳于趙景命曰,此批答,使偕來承旨傳諭。
兩司合啓,健命正刑,泰采按律事。答曰,勿煩。
府前啓,請寢頤命·昌集孥籍還收之命。答曰,不允。
請寢健命賞給之命。答曰,不允。
李喜朝極邊遠竄事。措語皆見上答曰,不允。
李挺周極邊遠竄事,依啓。
新啓,今番諸賊之窮兇情節,實是前牒之所無,而幸賴宗社默佑,兇謀畢露,妖腰亂領,次第伏法,而尤可痛心者,以數百金重貨,購得一歃立斃之藥,旣試宮掖之間,致有冤死之人,仍欲更試於不敢言之地,其陰慘兇獰之謀,尙令人心寒而骨靑。原初購來之人,不可不急急捕得,以洩輿憤,而張姓譯官之說,旣出於賊招,則端緖已露,蹤跡可得,此臺臣所以啓請窮査者也。令捕廳購捕之命,已過屢月,而尙未斯得,事之疎緩,莫此爲甚。請左右捕盜大將從重推考,使之刻日譏捕,以正王法。答曰,依啓。
院前啓,請寢頤命·昌集孥籍還收之命。答曰,不允。
請李翔所復官爵還奪。答曰,不允。
請廣州府尹尹游改正。措語皆見上答曰,不允。
新除授司諫梁廷虎時在伊川地,請斯速乘馹上來事,下諭。答曰,依啓。
鞫廳啓曰,罪人趙洽,旣已更推,今無可問之端,姑爲仍囚,以待結末。沈榗·李瀗·洪哲人·李尙建·吳瑞鍾·墨世等,嚴刑窮問之下,終不直招,情狀極爲痛駭,竝加刑得情。鶴孫與一業,更加嚴刑,而與前招無異,所當更請加刑,而鶴孫則當初鉤問,只爲柳哥喪人之必欲覈得,而所謂柳哥,卽柳厚章也。厚章旣已捕捉,斃於杖下,今無更問之端,還發配所。一業則所謂傳說之言,非渠創出,得聞於兩宮人云,而其人姓名,終不現告,已受三次嚴刑,元非死罪,而一向嚴刑,徑斃杖下,則似有乖於欽恤之道,極邊定配。李晩成以臺啓措語,發問目推問,則所供如此,縷縷發明,而自明之言,有難取信。柳就章觀其所供,則雖極口發明,終無明的證據之端,竝更推,何如?傳曰,依啓。
鞫廳啓曰,獄事幾盡收殺,餘存罪人,姑爲仍囚,待登對時稟處事,前日議啓時,已爲啓下矣。罪人柳慶裕,更推所供,今已直招,無更問之端,待明日登對,他罪囚酌處時,一體稟處,何如?傳曰,依啓。
上在昌慶宮。停常參·經筵。
李廷濟,以兵曹意啓曰,今七月十三日,扈衛軍官崔秀徵稱名人,自曜金門入來,西學生李仁敷稱名人,自丹鳳門入來,差備門外擊錚,極爲駭愕。竝令攸司囚禁治罪,曜金門守門將金兌寬,丹鳳門守門將金尙采等,常時不能禁斷雜人,以致闌入,俱難免其責,推考,何如?傳曰,允。
李廷濟,以義禁府意啓曰,以慶尙左道暗行御史·忠淸監司狀啓,刑曹粘目,尙州別營將盧恰,禮山前縣監李深,移本府處置事,允下矣。盧恰·李深等,今方待命於本府,竝卽拿囚之意,敢啓。傳曰,知道。
李廷濟,以義禁府意啓曰,罪人鶴孫,因鞫廳議啓,還發配所事,命下矣。依前罪目,使羅將押送濟州牧大靜懸配所之意,敢啓。傳曰,知道。
李廷濟,以義禁府意啓曰,鞫廳杖斃罪人器之緣坐族屬,使之査出後擧行事,前已草記蒙允矣。卽接忠淸監司牒報,則器之父與祖伯叔父,竝身故,其子鳳馨,則自盡致死,依例檢驗,女及妾與孫·姪竝無,姊妹五人,俱已出嫁,其母則今年六十六歲,竝依律文除緣坐,其餘則定配所以入之意,敢啓。傳曰,知道。
兩司合啓,請健命亟正邦刑事。答曰,勿煩。請泰采按律處斷事。答曰,勿煩。
院前啓,請寢頤命·昌集收孥籍産還收之命。答曰,勿煩。請李翔所復官爵,亟命還奪事。答曰,勿煩。
府前啓,請寢頤命·昌集收孥籍産還收之命。請寢健命鞍馬田民賜給之命事。請門黜罪人李喜朝極邊遠竄事。措語皆見上答曰,勿煩。新啓,正刑罪人金一觀,以逆賊弘述習陣後,回兵犯闕之謀,分明納招,歷擧知情者,至於三人,而鞫廳,以其擧兵月次之少差,不載於入啓文案,遂使窮兇極惡之逆節,至今置而不問,國人之駭憤,久而益激。蓋一觀,初旣曰,以十一月初九日習陣罷後,擧兵犯闕定計,遽因換局,只隔三日,事終不成云。其時問郞,詰之以換局乃在十二月,而十一月之說,何其虛妄云爾,則一觀,以精神昏迷,十二月錯擧十一月,而爲對云。第初告之月數,雖或少差,只隔三日,因換局不成之說,旣甚分明,鑿鑿皆中,則謀兇情節,據此可知。且一觀言內,弘述庶弟弘邁之子,乙丑生武人,卽其同情,拿問可知云云,則雖或忘其名字,旣已詳告其人,故日昨筵中,大臣及禁堂,至有陳達之擧。其在鞫體,不可不問,其餘知情者二人,亦宜覈問於弘邁之子,一體正罪。請令鞫廳,拿鞫嚴覈,快施王法。答曰,勿煩。
趙景命啓曰,祔廟·尊崇兩都監習儀定日漸迫,禮曹多有擧行之事,而判書李台佐,方遭重制,參判柳重茂,奉命在外,新除授參議金致龍,卽爲牌招察任,何如?傳曰,允。
傳于趙景命曰,卒慶安君夫人喪,造墓軍八十名,限十日趁役事,分付該道。
趙景命啓曰,今此鋤後之旱,八路同然,連見各道狀啓,則農形凡百,極爲驚心,前頭民事,罔知攸措。頃當四次祈雨祭受香之時,雨勢徹夜大注,故依舊例啓請姑寢矣,旋爲開霽,更不下雨,今浹一旬。自前如此之時,雖當秋節,或因特敎,或爲啓稟設行矣。祈雨祭依前例,更爲設行事,分付該曹,何如?傳曰,允。
都承旨南就明三度呈辭。入啓。傳曰,還出給
趙景命啓曰,持公事入侍,處暑間姑停事,曾已命下矣。今日乃是處暑,自明日爲之乎?敢稟。傳曰,依爲之。
趙景命,以禮曹意啓曰,因政院啓辭,今此鋤後之旱,八路同然,祈雨祭依前例更爲設行事,允下矣。依前啓請,四次祈雨祭,北郊遣宰臣,社稷遣重臣,不卜日來十五日設行之意,分付,何如?傳曰,允。
趙景命,以禮曹意啓曰,前頭祔廟後,永徽殿大祭所用樂章,令大提學製進事,已爲啓下矣。卽今大提學,雖已遞改,此等重大文字,亦以前任文衡製進,多有前例,令政院更爲分付,斯速撰進,何如?傳曰,允。
趙景命,以祔廟都監意啓曰,敬寧殿玉冊文書寫官京畿觀察使李正臣,寫出草圖書一本,謹此封進,以備睿覽之意,敢啓。傳曰,知道。
侍講院啓曰,本院新除授贊善鄭齊斗,時在京畿江華地,書筵入番事緊,請斯速乘馹上來事,下諭。新除授說書兪彦通,纔已入來云,卽爲牌招察任,何如?傳曰,允。
趙景命,以弘文館意啓曰,本館上番校理臣權益淳,以推鞫問事郞廳,今日晝仕出去,而每每草記,事涉煩瀆,今後則除草記出去之意,敢啓。傳曰,知道。
以應敎沈珙,校理呂善長,副校理權益寬,牌不進,罷職傳旨,傳于趙景命曰,竝推考傳旨捧入。
弘文館啓曰,下番連日闕直,事甚未安。副校理金始㷜,才遭重制,未經成服,副應敎李世德,陳疏未承批,不得循例請牌。應敎沈珙,校理呂善長,副校理權益寬,前日陳疏之後,雖因事蹔出,亦以未承批,連呈辭單,久不行公。應敎沈珙,校理呂善長,副校理權益寬,竝卽牌招,以爲推移,姑降入直之地,何如?傳曰,允。
李廷濟,以都摠府意啓曰,卽接部將蔡泰雄名呈所志內,矣身今月初五日,中日試射時,柳葉箭邊四中,貫一中,沒技之後,以邊將除授,付標啓下,故如是呼訴云者,凡內三廳參下官沒技之類,六品承傳,自有前例,則今此蔡泰雄,未蒙陞六之典,宜有稱冤。原單子中,似當有付標之擧,惶恐,敢啓。傳曰,原單子入之。
趙景命啓曰,明日常參·經筵,取稟。傳曰,停。
鞫廳啓曰,罪人沈榗·李瀗·李尙建·吳瑞鍾等,加刑之下,抵賴不服,更加嚴刑得情。洪哲人訊杖十四度氣塞,墨世訊杖二十度氣塞,呼吸不通,回甦間,姑爲停刑。李晩成更推之下,費辭自明,以其所供,發爲問目更推。柳就章,本以昌集腹心親密之人,訓局中軍,無端作窠,送言弘述,必以渠爲代者,專爲宮城扈衛時,便於任使之意,則陰謀秘計,必無不知之理,而更推之下,乃以枝辭蔓語,極口發明,以此發爲問目,更推,何如?傳曰,依啓。
上在昌慶宮。停常參·經筵。
趙景命啓曰,問事郞廳,以鞫廳大臣意來言,鞫獄事體,至嚴且重,堂上不可不備員,而同知事金一鏡,以情勢難安,陳疏引入,行公未易,不可無變通之道。金一鏡兼帶同知之任,今姑改差,其代令該曹口傳差出,牌招察任,何如?傳曰,允。
趙景命啓曰,問事郞廳,以鞫廳大臣意來言,凡鞫廳罪人酌處之後,因臺啓更問,則以臺啓,發爲問目,乃是流來古規,故依前規擧行矣。取考前文案,則其中李瀗·李尙建等臺啓措語,不無差爽處,以本問目施行,何如?傳曰,允。
傳于趙景命曰,史官二員待命,騎馬六匹立之。
趙景命啓曰,鞫廳大臣,以昨日臺啓,有難安,方爲陳箚,今姑不得開坐之意,敢啓。傳曰,知道。
以應敎沈珙,校理呂善長,副校理權益寬,牌不進,罷職傳旨。傳于趙景命曰,推考傳旨捧入。
趙景命,以弘文館意啓曰,本館下番,連日闕直,事體至爲未安。應敎沈珙,校理呂善長,副校理權益寬,昨日違牌,旣有只推之命,竝更牌招察任,何如?傳曰,允。
李廷濟,以都摠府意啓曰,今日入直內三廳武兼禁軍及軍兵等,當爲中日習射,而祈雨祭齋戒相値,不得爲之之意,敢啓。傳曰,知道。
趙景命啓曰,右議政崔錫恒箚子到院,而以祈雨祭齋戒,留院之意,敢啓。傳曰,入之。
趙景命啓曰,今日持公事入侍日次,而祈雨祭齋戒相値,頉稟。傳曰,知道。
趙景命啓曰,明日常參·經筵,取稟。傳曰,停。
上在昌慶宮。停常參·經筵。
朴熙晉,以備邊司意啓曰,頃因臺啓,平安兵營記付銀貨,丙申·丁酉年間,不下六七萬兩,而近來枵然一空,耆老所,以銀貨四千兩稱貸事,行關於平兵,則兵使白時耉,如其數出給,未久盡捧云者,極涉可疑,査問於本道監營矣。卽見平安監司李眞儉査覈狀啓,則兵營丙申以後兵使重記及耆老所銀子貸下捧上冊,竝爲取來,別定査官,使之明査,成冊上送。耆老所許貸銀子,庚子四月差人徐允興處出給,辛丑十二月畢納捧上,成冊中載錄,而時任兵使尹五商所送文書中,有別件文書,乃是白時耉爲兵使時,與黃海前兵使柳星樞,往復慈城銀子事也。蓋逆賊鄭宇寬,以平安兵營所貸樣貸用,黃海兵使之報備局,請得慈城銀二千兩,而及柳星樞之遞職也,移文請償於白時耉,則時耉回移中,以爲二千兩銀貨,初無自弊營報備局請貸之事,亦無與貴營,文移往復之擧,而任自取來乎云云。及夫星樞累度督償於後,乃以爲詳問曲折於宇寬,則稅銀相換之時,果爲貸用,今方出給收稅價錢於宇寬,以爲換銀還報之地云。星樞之不見時耉請貸文字,莫重銀貨,轉貸宇寬者,誠極虛浪。時耉之慈城銀二千兩,只憑宇寬私自借貸之說,卽爲備償之狀,俱極可疑。兩道兵使,一從宇寬之言,宇寬請貸於星樞,則星樞貸之,宇寬請償於時耉,則時耉償之,或貸或償,不問文牒之有無,彼此所爲,極涉殊常。當初宇寬所貸慈城銀二千兩,先納戶曹與否,詳査處置之意狀聞矣。狀啓與成冊,竝移送禁府,白時耉·柳星樞,使之拿問後,稟處,何如?傳曰,允。
李廷濟,以侍講院意啓曰,世弟宮別監張泰協爲名者,再昨夜初更量,被捉於捕盜部將,而部將二人,聚會道上,稱以犯夜,私自結縛,無數歐打,旋卽放送,不爲呈課于該廳。取考政院曾前定奪啓辭,則別監雖或犯夜,該廳先爲進來後決棍,已有定式,而今此部將之任意結縛,徑先歐打,殊極可駭,當該部將二人,令攸司囚禁科罪,何如?傳曰,允。
任舜元,以戶曹意啓曰,卽接禮曹啓下關,則今此祔廟時,侍衛禮貌官朝服,依舊例造給事,啓下矣。久遠謄錄,今無見存,雖不得考據,以庚午祔廟時言之,旣無朝服造給之事,當此經費蕩竭之日,前例所無,今不可造給,以此,分付通禮院,何如?傳曰,允。
朴熙晉啓曰,卽者義禁府都事來言,大臣以陳箚未承批,今日鞫廳不得開坐云矣。敢啓。傳曰,知道。
吏曹口傳政事,以李台佐爲同義禁。
以應敎沈珙,校理呂善長,副校理權益寬·金始㷜,牌不進罷職傳旨,傳于李廷濟曰,竝推考傳旨捧入。
李廷濟,以弘文館意啓曰,應敎沈珙,校理呂善長,副校理權益寬,昨日違牌,旣有只推之命,副校理金始㷜,已經成服,竝卽牌招,以爲推移入直之地,何如?傳曰,允。
持平李普昱啓曰,臣以李弘邁子拿鞫事,有所論啓矣。得伏見大臣箚本,則以臣啓中,國人駭憤,久而益激等語,以爲難安之端,至於陳箚引咎,臣竊不勝訝惑之至。夫賊述回兵犯闕之謀,始出於一觀之招,而其所謂推戴之人,雖曰,屢變其名,要不出於頤命之父子。且其所告知情者,至於三人,而旣曰,聞昌道之言,則聞人所傳,忘其名字,不可謂不近理,況旣以某人之子,某甲之人發告,則其所的知,豈不明白乎?且一觀初旣曰,弘述以十一月初九日習陣罷後,回兵犯闕定計,而只隔三日,因換局不成云云。及夫問郞更詰之後,乃以精神昏迷,十二月,誤以十一月爲對云。蓋十一月·十二月,雖或有一二字之少差,若其初六日之於初九日,數果隔三日,則因換局不成之語,鑿鑿相符,豈可以月次之誤對,而謂之胡辭亂語耶?噫,鞫獄事體,至重至嚴,雖泛然干犯之人,猶不宜或漏,況此回兵犯闕,是何等逆節,而出於罪人之如是狼藉乎?此日昨大臣,所以陳達於榻前者也,而尙今無拿覈之擧,國人之駭憤,烏可已乎?臣之所只欲,使逆節無漏,鞫體無失而已。夫豈有一毫侵逼於大臣,而大臣過自爲咎,徑停鞫坐,實非臣慮之所及也。臣新入臺地,才發一啓,致令大臣不安,莫非臣妄率之致,其何可一刻晏然於臺次乎?昨緣日暮,今始來避,所失尤大。請命遞斥臣職。答曰,勿辭。
執義鄭楷,掌令尹大英,持平李匡輔啓曰,日昨僚臺,以李弘邁之子拿鞫事發啓,而其事關係鞫獄,臺閣之請覈,旣有所執,故臣等與之聯名矣。大臣過自引咎,至於陳箚,而鞫獄遽停,僚臺以此難安,旣已詣臺引避,則臣等亦何敢獨爲晏然於臺次乎?請命遞斥臣等之職。答曰,勿辭
朴熙晉啓曰,備邊司郞廳來言,今日賓廳坐起日次,而大臣有故,不得來會云矣。敢啓。傳曰,知道。
李廷濟啓曰,持平李普昱再啓煩瀆,退待物論矣。傳曰,知道。
李廷濟啓曰,執義鄭楷,掌令尹大英,持平李匡輔,再啓煩瀆,退待物論矣。傳曰,知道。
趙景命啓曰,明日常參·經筵,取稟。傳曰,停。
上在昌慶宮。停常參·經筵。
沔川郡守趙光命下直。
朴熙晉啓曰,大司憲鄭齊斗,掌令金重熙在外,執義鄭楷,掌令尹大英,持平李普昱·李匡輔,避嫌退待。今日以監察茶時之意,敢啓。傳曰,知道。
藥房提調韓配夏,同副承旨李廷濟啓曰,卽伏聞醫官所傳之言,朝者有入直醫官入侍之敎,而臣等未及聞知,諸醫入診退出後,始乃來通于臣,臣聞卽入來,與諸御醫反覆商議,則皆以爲自上雖無形現之證候,而當此老炎猶酷之時,治暑之劑,不可不進御云。故淸暑六和湯,加蒼朮一錢三貼,辰砂益元散十貼,竝爲劑入之意,敢啓。傳曰,知道。
朴熙晉啓曰,憲府多官,引避退待,處置歸於諫院,而諫院無行公之員,不卽處置,事甚未安。除在外·未肅拜外,呈告人員,竝卽牌招,以爲推移處置之地,何如?傳曰,允。
朴熙晉啓曰,校理呂善長,副校理權益寬·金始㷜,連日違牌,只有校理權益淳,獨爲入直,今朝晝仕出去,因應敎沈珙疏槪,引嫌陳疏,不爲入來,原疏退却,而卽今上下番,俱爲闕直,事體極爲未安。校理呂善長·權益淳,副校理權益寬·金始㷜,竝卽牌招,副提學李明彦上來,今已屢日云,亦爲牌招,以爲推移入直之地,何如?傳曰,允。
以正言金始炯,牌不進,罷職傳旨。傳于朴熙晉曰,推考傳旨捧入。
李廷濟,以禮曹意啓曰,慶安君夫人之喪,遣內侍致祭,以今月二十日擧行事,已爲啓下矣。其日與祔廟初度習儀相値,以二十四日退定事,知委,何如?傳曰,允。
朴熙晉啓曰,卽者禁府都事來言,今日當爲鞫坐,而右議政崔錫恒陳箚未承批,不得開坐云矣。敢啓。傳曰,知道。
朴熙晉,以兵曹意啓曰,今十七日武臣堂上朔試射日次,而祈雨祭齋戒相値,不得爲之之意,敢啓。傳曰,知道。
李廷濟啓曰,宗簿寺官員,以提調意來言,本寺諸宗講學之規,連五等居首後,稟啓陞資,自是不易之典,而卽者光興令橏,爲其兄行光恩令楧,訟冤上言,因該曹覆啓,至有加資之命矣。取考本寺所上講記,楧,自丙申至戊戌,只是四等入格,故例不入於計劃論賞之中矣。到今年久之後,稱以連五等居首,誣煩天聽,冒受誤恩,事之無據,莫此爲甚。楧之所授資級,不可仍置,亟令還收。花平副令橃,自乙未至戊戌,連五等入格,而其間不無粗略之栍,故本寺措辭啓稟,先朝旣有區別賜馬之命,而今此其弟上言中,以置而不論爲言,有若本寺,初不擧論於啓辭中,而獨未蒙恩典者然,至煩上聞,亦蒙加資,誠極猥越。前旣蒙賜馬之典,則今又加資,係是疊受,所當改正,而旣出特恩,不敢直請還收。光興令橏,行花恩副令等冒瀆干恩之罪,亦不可不懲,竝從重推考,以杜日後之弊,何如?傳曰,允。
朴熙晉啓曰,司僕寺官員,以一提調意來言,濟州歲貢進上先後運馬,一時來到,元數三百八匹內,三匹船中故失,二十匹到中路病留,一匹故失,二匹逃逸,合二十六匹計除,實納馬二百八十二匹,禾毛色別單書入之意,敢啓。傳曰,知道。
朴熙晉啓曰,司僕寺官員,以一提調意啓曰,旌義縣監兼山馬監牧官金世衡封進馬二匹,歲貢馬一時來到,禾毛色別單書入,而依例內厩立養之意,敢啓。傳曰,知道。
院前啓,請寢頤命·昌集收孥籍産還收之命事。李翔所復官秩,亟命還奪事。措語俱見上答曰,不允。
又啓曰,持平李普昱,執義鄭楷,掌令尹大英,持平李匡輔,以李弘邁子拿鞫事,有所論啓矣。大臣過自引咎,至於陳箚,而鞫坐遽停,不敢晏然於臺次,竝引嫌而退。啓請拿覈,亦有所據,大臣箚辭,何必爲嫌,聯名陳啓,蓋欲明覈,其在臺體,尤無可嫌,請持平李普昱,執義鄭楷,掌令尹大英,持平李匡輔,竝命出仕。答曰,依啓。
午時,上御進修堂。承旨持公事入侍時,同副承旨李廷濟,假注書李憙,記事官宋寅明·申致雲入侍。
李廷濟,進讀黃海監司狀啓,平山鄕校改修時,香祝下送事。啓下。又讀平安監司狀啓,定州地藏洞堰畓修築事。啓下。又讀黃海監司啓本,罪人到配事。啓下。又讀黃海監司啓本,身布納未納成冊上送事。啓下。又讀黃海監司啓本,文化縣飜庫事。啓下。
讀畢,廷濟進伏曰,旱災孔慘,八路同然,今年年事,又判大無,哀哉民斯,其將盡劉,而京外倉厫,枵然一空,前頭賑救之策,無可着手處。無食必死,國無民必亡,言念及此,不覺心寒,小臣多年居外,備諳民間弊瘼。凡諸隣族之侵,身布之徵,種種誅求,民不堪當,弱者塡于溝壑,壯者聚爲盜賊,常年尙然,況今洊經災荒之後哉?國計民隱,至於如此,必須自上,大加軫恤,申飭廟堂,講究荒政,加意撫綏,然後庶可以濟活窮民矣。小臣冒昧陳達,極知惶恐,而十年經幄,久備顧問之列,今又職忝近密,日接諸道所報,區區憂慮之懷,不敢終默,敢此略效陳戒之忱。伏願殿下,深軫民事,各別惕慮。凡干需用,務存裁省,一以周王之日昃不暇食,漢帝之惜露臺百金爲法,則推是心行是政,可以爲懷保綏集之道矣。且今朝綱漸弛,百隷怠官,中外臣僚,未見有擔當國事,盡心奉公之人,亦須各別飭勵,上下交修,然後國事庶可以有濟矣。上曰,唯。
廷濟又奏曰,太學諸生,守闕待批,喁俟處分,而今至屢旬,尙靳批旨,聖廟久空,守直無人。且外方儒生之以書院祠宇事陳疏者,多至數十,而一例靳批,此則尤有異於泮儒者。諸生,或以儒賢杖屨之鄕,或以先正俎豆之所,有所陳請,則自祖宗朝以來,輒皆許施,以盡勸奬興起之方者,已成前例。今此諸鄕儒之疏,亦不過例下該曹,稟處之事,而遠外儒生,閱月待批,其爲鬱抑,可知矣。若自喉司,列書其疏入日月以入,以爲連次進覽後,批下之地,則似好,故敢達。上曰,依爲之。奏罷,諸臣以次退出。
上在昌慶宮。停常參·經筵。
朴熙晉,以都摠府意啓曰,今日入直內三廳武兼禁軍及軍兵等,當爲中日習射,而祈雨祭齋戒相値,不得爲之之意,敢啓。傳曰,知道。
以副提學李明彦,校理呂善長,副校理權益寬·金始㷜,牌不進,罷職傳旨。傳于趙景命曰,推考傳旨捧入。
朴熙晉啓曰,卽者義禁府都事來言,今日當爲鞫坐,而大臣以陳箚未承批,不得開坐云矣。敢啓。傳曰,知道。
趙景命啓曰,朝者五次祈雨祭官,旣已受香,而卽今雨勢如此,祭文中似當添入得雨之意,令知製敎,依前例措辭添入,使香室官員,急速陪進,何如?傳曰,允。
趙景命啓曰,奉常寺官員,以都提調意來言,臣等日昨孝寧殿望祭罷後,王世弟以祭物排高不齊之事,至有令侍講院申飭之敎。莫重祭享各品所排,皆有尺數,而今此不齊之失,臣等平日不能檢飭之致,惶恐待罪爲白乎旀,當該典祀官推考警責,下人令攸司科罪,自今各別申飭之意,敢啓。傳曰,知道。
南就明啓曰,宗親府郞廳,以有司堂上意啓曰,本府名雖上司,疲弊特甚,凡於接待諸宗之際,不成衙門貌樣之狀,實通朝之所共知也。時御所弘化門外諸司,則皆有朝房,而本府以物力之凋殘,尙未備置,大小擧動及朔望公會時,許多諸宗與下人輩,無止接處,散入閭家,每致生事,其爲苟簡,爲如何哉?今此籍沒中天紀家舍,在於闕下不遠之地云,令地部移屬本府,毋使衣冠之人,彷徨於路街之地。且卽今本府形勢,已至莫可收拾之域,故今番逆家田畓七八十結及奴婢各三十口,請令該曹該院,劃給本府,俾成貌樣之意,啓請蒙允之後,本府搜問屯田與奴婢所在處,則弘述·龍澤·宇寬·世相田畓,多在於京畿·忠淸·全羅·黃海·平安道內諸邑云。故田畓所在處,旣已望定移文於地部,而弘述奴婢,在於京外者六十口,亦已望定,移文該院矣。屯田及奴婢,一依望定數,移給本府之意,更爲分付該曹該院,何如?傳曰,允。
趙景命啓曰,明日常參·經筵,取稟。傳曰,停。
趙景命啓曰,來二十二日輪對日次,取稟。傳曰,停。
上在昌慶宮。停常參·經筵。
南陽府使鄭壽松,會寧府使張漢相下直。
巳時,承旨持公事入侍,上御進修堂。都承旨南就明,右承旨趙景命,同副承旨李廷濟,持平李匡輔,假注書尹宗臣,記事官宋寅明·申致雲等入侍。
南就命,讀平安監司狀啓,寧邊校生金時明等囕殺事。踏啓字。忠淸監司狀啓,延豐奴同伊囕殺事。踏啓字。
趙景命,讀忠淸監司狀啓,舒川郡守申弼誨事。踏啓字。平安監司狀啓,平壤官奴金奇贊,令該曹,稟處事。踏啓字。平安監司狀啓,龍川李壽民事。踏啓字。
李廷濟,讀忠淸監司狀啓,安興守城將崔瑞圭事。踏啓字。江華留守狀啓,船頭堡別將朴再萬事。踏啓字。左邊捕盜廳粘目,劉永萬·朴宗伊事。踏啓字。
持平李匡輔進曰,三司請對,連陳討逆之義,而誠意未格,尙靳兪音,臣等事當更爲請對,而昨自藥院,有湯劑進御之請,聖候方在靜攝之中,故難於瀆擾,不敢請對,今日諸承旨持公事入侍,故臣亦同入矣。仍讀頤命·昌集孥籍之啓。上曰,勿煩。匡輔曰,每以勿煩爲敎,誠不勝悶鬱之地。孥籍,自是逆律中次第當行之事,而尙不允從,實爲慨然矣。李廷濟曰,今日逆賊,實是天地之所不容,神人之所共憤,臺臣之苦口力爭,非有私讐,誠以亂逆不討,則國不爲國之故耳。亟從臺言,快施治逆之律。匡輔曰,若曰,討逆,而使兩兇,止於賜死,則安足以正國法而懲人心乎?讀健命鞍馬田民賜給之命還寢之啓。上曰,勿煩。李喜朝極邊遠竄事。上曰,不允。請以金一觀所告,知情者二人,覈問於李弘邁之子事。上曰,依允。請吳瑞鍾·柳慶裕,一處質問,期於得情事。上曰,依啓。請全羅監司權重經罷職不敍事。上曰,依允。
趙景命啓曰,祔廟尊崇初度習儀,在今二十日矣。取考前例,則神輦陪衛承旨,每須二員矣。今番則神輦,將爲三位,承旨二員依例進去,則恰用六員,本院無守直之員,似有變通之道矣。今番則各位神輦,每一員進去,何如?上曰,依爲之。又啓曰,今當連日習儀之時,陪衛承旨分排之際,必有窘乏之患,其日則偕來承旨入來進參事,分付,何如?上曰,依爲之。又啓曰,京外儒生,以書院廟享事,多有陳疏而疏批未下者,故自本院有抄錄入啓之事矣。前後朝臣,陳疏入啓,未及承批之前,或身死或罪謫,亦有遷官遞職者,此等合爲無批答還下之類,亦自本院,分其日子,抄錄以上,而所懷言事疏,可以留覽者外,一一還給,則似無積滯之患,故敢此仰達矣。上曰,依爲之。南就明啓曰,小臣有更爲稟定事,惶恐敢達。卽今持平李匡輔,以定配罪人許璧,置於稟秩,監司權重經,至被劾罷,則其餘如此之疏,更無可論,而許璧以未徹之疏,旣爲屛裔,其疏之重大,聖明想已洞燭,而其時因本院啓辭,有如此之疏,勿爲捧入事,稟定矣。日昨李三齡·鄭等四人聯名之疏,亦以辛巳獄事爲言,逐日到院,該房承旨,今方入侍,明白下敎,何如?李廷濟曰,三齡疏,觀其措語,比許璧,尤甚無嚴矣。此事而可爲,則今日廷臣,以引君當道之誠,何待方外疎遠之言耶?專出嘗試之計,不識干犯先朝之罪,極爲痛惋,許璧疏旣令勿捧,且施屛裔之典,則此疏亦爲勿捧之意,敢啓。上曰,依。就明曰,其疏末,引向來凶黨之阻搪疏章,作一喉司之罪案,非但此也。以此陳疏之類繼到者,亦有之,將不勝其紛紜矣。趙景命曰,三齡疏事,兩承宣旣爲陳達矣。自此必多紛紜之患,而許璧疏,旣有勿捧之命,且施屛裔之典,三齡疏,今又不捧,則此後如此等疏,一併退却之意,敢稟。上曰,依。此出擧條
祔太廟習儀時,神輦陪衛承旨,以各一員進參事,榻前定奪。
祔太廟習儀時,領議政處偕來承旨,姑爲入來同參事,榻前定奪。
任舜元啓曰,司譯院官員,以提調意來言,玆因筆工等上言,該曹覆啓,每於曆行時,筆工入送事,允下矣。燕行員役,自有定式,其來已久,不可加增,故凡御供衣襨藥料,非不重大,而皆令譯輩貿納,曾未有市人工匠等入送之事。黃毛之優劣,惟係於彼地貴賤,而不在於工匠之入去與否,而工匠等以此憑藉,願往北京,以創開無前之規,不但事極猥濫。至於曆行,則彼國會典所載人馬之數甚尠,尤難加減,故頃年松都狀請加慈貿辦別將,而亦不得許,則非有移咨定奪之前,決不可額外加送,筆工入送北京事,勿施,何如?傳曰,允。
朴熙晉,以戶曹意啓曰,本曹比年以來,稅入大縮,將不成貌樣,而加以諸宮家各衙門,或代受京倉米木,或相換外邑稅穀之後,趁未推尋其代,經費之苟簡,未必不由於此,故爲慮此弊,春間以諸宮家屯米代受京倉米木,防塞勿施之意,榻前定奪矣。觀此內需司啓下牒呈,則以龍洞宮需用不足,南陽免稅壬寅條稅米代,先以地木磨鍊輸送事啓下也,定奪屬耳。有此啓請,事體所在,殊極未便,況今木綿,經用不敷,封不動毁用者,亦未能充上,以此以彼,尤無輸送之勢,龍洞宮代受,則仍爲勿施,自今以後依定奪,諸宮家京倉米木代受之請,更勿煩稟之意,分付內司,何如?傳曰,允。
李廷濟,以戶曹意啓曰,卽接兵曹移文,則爲其靑坡·盧原兩驛馬卒,請得別庫米太各一百石事,草記,允下矣。本曹稅穀,係是惟正之供,經用之外,元無那移雜用之規,年前雖有驛卒處給太之事,已是謬例,揆以事體,斷不可循例擧行。況且百官頒祿,軍兵放料,將有乏絶之患,驛馬喂養之資,尤不可論,今此米劃給安徐,何如?傳曰,允。
李廷濟,以禮曹意啓曰,取考辛卯謄錄,則凡大祭時,祭物陳設,例在於前一日。今此十一室,則未祔之前,徑設祭饌,似涉未安,而第自上旣已就位,位版開櫝之後,守僕輩似不敢出入陳設,不得不依列位一時陳設。曾在元宗大王祔廟時,亦依此爲之云。且在前祔廟之時,旁有空室,故冊寶等物,姑安於空室,罷祭之後,卽爲奉安於所安之龕,而今此祔廟之時,則無空室,如欲奉安於冊寶之床,則地形狹窄,行禮不便,不如先以冊寶,安於所安之龕爲便云,事係變禮,不得不竝稟。傳曰,事勢如此,竝依此爲之事,傳敎矣。今亦依此例擧行,何如?傳曰,允。
李廷濟,以禮曹意啓曰,前頭祔廟後,永寧殿大祭時,犧牲中羊一口,猪二口,當爲加用,依此封進事分付,而牛牲則自前每以五首,分設於宗廟·永寧殿各室,而所餘牛脚中三枚矣。祧遷後,永寧殿大祭時所用牛牲,則以其所餘三枚中,通融推移取用,旣有前例,以此知委擧行,何如?傳曰,允。
李廷濟,以禮曹意啓曰,秋節後,更設祈雨祭,蓋出於浹月旱乾之致,而自昨雨下,殆過一犂許矣。卽今秋成不遠,冷雨連下,則反有害穀之慮,明日六次祈雨祭,姑爲停止,更觀前頭,稟處,何如?傳曰,允。
李廷濟,以禮曹意啓曰,因侍講院啓辭,王世弟永昭殿·敬寧殿,進冊寶前,先行展謁,擇日擧行事,命下矣。兩殿展謁吉日,令日官推擇,則自今月二十日,至二十八日,其間連有拘忌及習儀相値,二十七日爲吉云,以此日定行,何如?傳曰,允。
平安監司,以寧邊等官居校生金時鳴等三名囕殺事狀啓。傳于任舜元曰,令本道恤典擧行。忠淸監司,以延豐居奴同伊囕殺事狀啓。傳于任舜元曰,令本道恤典擧行。
任舜元啓曰,秋節已入,地部事務漸殷,而判書金演陳疏承批,筵中開釋之後,連呈辭疏,無意行公。重務之曠廢,委屬可慮,戶曹判書金演牌招察任,何如?傳曰,允。
趙景命啓曰,玉堂上下番不備,視事則連日,取稟矣。取考前例,則曾前上下番未備之時,有頉稟之規,今亦依此備員間頉稟之意,敢啓。傳曰,知道。
朴熙晉啓曰,卽者義禁府都事來言,今日當爲鞫坐,而大臣以陳箚未承批,不得開坐云矣。敢啓。傳曰,知道。
傳于朴熙晉曰,今下弓矢,會寧都護府使張漢相處給送。
趙景命,以侍講院意啓曰,王世弟永昭殿·敬寧殿,進冊寶前,先行展謁事下令矣。令該曹卽爲擇日擧行,何如?傳曰,允。
趙景命,以弘文館意啓曰,本館上番校理權益淳,以訓鍊都監郞廳,今日軍兵料准坐起時,晝仕出去之意,敢啓。傳曰,知道。
以校理呂善長,副校理權益寬等牌不進,罷職傳旨。傳于朴熙晉曰,推考傳旨捧入。
趙景命,以弘文館意啓曰,本館下番闕直,已累日,且當處暑已過,間日召對之時,上下番不可不備員,而應敎沈珙,校理呂善長,副校理權益寬,雖皆未承疏批,旣已因事一出,故竝連請牌招矣。屢次違牌,以致闕直之久,揆以事體,殊甚未安。應敎沈珙,昨呈辭單,遽已入啓受由,校理呂善長,副校理權益寬·金始㷜,則旣有只推之命,竝更牌招察任,何如?傳曰,允。
正言金始炯啓曰,臣新入臺地,不戒三緘,事在目前,略陳迷見,而無益於規勉,反惹其紛鬧,橫被僇辱,徒取狼狽,咋指追悔,誠不敢爲擧顔自列之計,呈單見阻,違牌靳罷,虛帶累日,進退俱窮,玆敢唐突詣臺,略暴臣之日昨疏語,非直爲憲臣分疏而發,其所命意,儘有所據。蓋自更化之後,士類彙進,其所以交相勉勵者,當在於正名扶義,則峻舊防嚴新討,豈非今日之第一義耶?向者李巨源之言論去就,明白正當,初劾金吾者,蓋爲其嚴立大防,復入前席者,實在於準請大論,則懲惡討逆之義,可謂兩得,此臣所以許臺臣之風裁,而斥宰臣之疏論者也。臣之意見,本自如此,而就事平說,亶出相愛相規之義,設令文字之間,有欠宛轉,此不過偶失照檢之致。論其大體,自是好意思,所望於宰臣者,謂宜反已虛受,以廣忠益,而誠信未孚,疑怒先加,對疏一出,旨意至深,許多危怖之言,不但止於蹙迫臣身,噫,其甚矣。臣若欲逐數提論,臺辭爭較,則恐貽效尤之譏,且犯無辨之戒,故甘心困辱,囚舌泯默,而至若因襲舊套,餘論突兀等語,關係不輕,有不得不辨者。噫,向來諸大臣苦心血誠,專出於爲宗社深長慮,而兇黨輩潛懷忌嫉,必欲傾陷,假借名義,設爲機穽,正人直士之憤,今猶未已者,誠如宰臣之言,而若其睦來善事,誣及先后,罪名至重,爲今日臣子者,固不敢輕議申理,而沈檀之急於護黨,直請牽復,略無所忌憚。當初問備之罰,旣失太寬,追後劾罷之啓,誠得臺體,則臣疏所謂扶名義爲己任者,有何一毫近似於兇徒之假托,而掇拾欛柄等語,全不擇發,信斯言也,則來善犯分之罪,爲薄物細故,而檀之讞奏,將歸於得當耶?夫名義二字,亦有眞假之別,意在禦人,借而用之,如向年兇黨之爲,則此所謂假名義也。辭嚴守正,斥之廓如,如今日憲臣之爲,則此所謂眞名義也。今若懲羹於假名義,而反欲弁髦其眞名義,則不幾於認金爲鐵,因㘆廢食,而名義二字,其將不復行於斯世耶?此非疑晦難明之事,則宰臣亦豈不知,而急於攻臣,未暇擇言?嗚呼,駟不及舌,臣竊爲宰臣惜之也。然,臣之所遭,誠有萬萬駭怖者,唯當杜門屛息,以盡自靖之義而已,何敢一刻仍冒於淸朝言議之列乎?請命遞斥臣職。答曰,勿辭。
朴熙晉啓曰,正言金始炯再啓煩瀆,退待物論矣。傳曰,知道。
諸承旨持公事入侍時,持平李匡輔所啓,鞫廳罪人吳瑞鍾,鳩聚銀貨,陰通邪經之計,初旣直招,而到今更鞫之下,稍變前說,半吐半呑,其爲情狀,萬萬絶痛。揆以獄體,不可不窮覈乃已,而當初定配罪人柳慶裕之貸給銀貨於瑞鍾,雖曰,鹽船改造,事極可疑,一處盤問,反覆覈實,然後方可以盡得奸情。請令鞫廳罪人瑞鍾,姑爲停刑,罪人柳慶裕,卽爲拿鞫質問窮覈,期於輸情。
又所啓,卽伏見全羅監司權重經放未放狀啓,則定配罪人許璧,置之稟秩,臣誠不勝駭然之至。夫許璧之所坐至重,殿下之處分至嚴,而渠何敢肆然置之於稟秩,以爲嘗試殿下之計哉?放肆無嚴,莫此爲甚,而且定配罪人柳慶裕,則元不擧論於啓本中,金吾雖已請推,如此縱恣無忌憚之人,不可以推考薄罰而止。請全羅監司權重經罷職不敍。批答見上
答館學儒生黃昱等,洪州幼學韓以禎等,鎭川進士李始振,龜溪院生崔應井等,淸州幼學朴守諴等,茂山幼學蔡昌遠,北道幼學吳昌運等,公州幼學李鳳成等,德山幼學鄭世事等,忠淸·全羅道儒生金壽龜等,南原生員吳命厚等,慶尙道進士李益等,北道幼學朱必燁等,益山幼學李斗錫等疏曰,省疏具悉。疏辭令廟堂該曹,稟處。
七月十八日。
注書尹光益疏曰,伏以新除授左承旨任舜元,卽臣之姑夫也。臣雖以病在告,揆以法例,自在應遞之科。玆敢陳章仰籲,伏乞聖明,亟命該曹照例處置,不勝幸甚。臣無任云云。踏啓字下吏曹
忠淸道德山幼學鄭世甲·李廷夔等疏曰,伏以臣等,誠一布衣耳。身居草茅,跡遠京師,惟知鑿耕而食飮,朝曛而作息,其於時政得失,聾耳瞽耳。第比年以來,凶歉荐臻,田無所收,家無所儲,腹飢不食,膚寒不衣,父子不相保,兄弟不相見,夫妻離散,老羸溝壑,不但一家爲然,一村皆然,不徒一村爲然,一邑皆然,自一邑而一道,自一道而一國,環東土數千里,擧入於困窮顚連之中,風俗之薄惡也,巧僞也,民心之渙散也,怨詈也,今年甚於去年,今日甚於昨日,變怪百出,憂虞萬端,臣等誠愚昧無所知識,豈人事未盡而然歟?抑天數已否而然歟?君門不可以徑入,瞽言無由以上達,耿耿于中,凡幾年矣。上年冬十二月,得伏見備忘記,十行溫綸,一味懇惻,廣求直言,思補闕失,雖古之敢諫之鼓,誹謗之木,何以加是?臣等奉讀再三,愚衷倍激,竊自相與私語曰,有君如此,求治至勤,而臣下不能仰體其誠意,使國勢日就於危亂,民心日趨於壞敗,莫可收拾,亡而後已,則其責不專在於君上也,實惟臣下之罪也。臣等未知今日爲殿下臣子者,食君食,衣君衣,榮其軀,利其身,而竭忠盡誠,無負職責歟?不然,則何使殿下之國,若是扤捏,使殿下之民,若是困窮歟?臣等皆不文也,憂憤所激,慷慨之極,書不盡言,言不盡意,欲以諺文,寫出情狀,則格例所拘,登徹無路,乃敢以當務之第一,贊之於前,又以鄕曲之俚語,繼之於後,文理不接續也,辭說不精緊也,惟以極言竭論爲主,庶幾乎萬一之採納焉。伏乞聖明,特恢納汚之量,乙丙燕閑之暇,時時賜覽,一一垂察,必曰,此狂夫也,言則是矣。必曰,此妄人也,忠則有矣。少加變通之方,以解倒懸之急,則臣等雖死亦榮矣。臣聞書曰,元首明哉。股肱良哉。庶事康哉,又曰,元首叢脞哉,服肱惰哉,萬事墮哉。以元首股肱,譬之於君臣,則固知夫民者,肢體也毛髮也,焉有元首脞,股肱惰,而肢體毛髮,不受其病者乎?臣等以是,知今日民生之困悴,其責有所歸矣。凡天下萬事,無一不本於人主之一心,故漢儒蕫仲舒之言曰,正心,以正朝廷,正朝廷,以正百官,正百官,以正萬民,萬民正,則天下莫不一於正,陰陽調,風雨時,無有邪氣,奸於其間,此儒者之常談,人主之厭聞者,而舍此之外,無他道也。自古聖帝明王,莫不以心之一字,爲傳授之法,而惟精惟一,允執厥中,則不偏不倚,無反無側,修齊治平,擧此而措之耳。大哉心乎,吾身之勤怠,心以察之,人物之賢邪,心以辨之,事務之得失,心以燭之,則外是心,而爲天下國家者,臣未之聞也。伏覩殿下,仁孝出天,睿智冠古,屢經變故,處之如常,動心忍性,毓德春宮,八域延頸,式至今日,天命之眷顧方深,人心之蘄向方切,三百年宗社之托,在殿下一身,億萬民愛戴之忱,萃殿下一身,雖欲自暇自逸,其可得乎?雖欲自私自輕,其可得乎?休無疆也,恤無疆也,殿下可不反顧吾心,益加修省之道,以盡學問之功耶。丹書曰,敬勝怠者吉,怠勝敬者凶,臣不敢知殿下於敬怠之間,理慾之界,存者幾分,去者幾分耶?臣等側聞殿下,專尙淵默,久廢經筵,引接臣僚,一曝十寒,鶴鳴九皐,聲聞于外,則臣等雖疎外,豈不得聞乎?臣等以是,竊恐殿下於敬勝怠之功,有所未盡而然也。或者殿下於諒闇深墨之中,哀慕未遑,欲效高宗之恭默云爾,則臣等又以爲不然也。高宗之時,尙曰,后不言,臣下罔有稟令,而高宗夢得良弼,其代予言,言則殿下果能得高宗之良弼,不負代言之責歟?臣於是乎得間矣。夫高宗,殷之聖君也,猶待傅說之賢,以備霖雨之責,而必曰,股肱惟人,良臣惟聖,其相須之殷,相感之妙,爲如何哉?臣等乃敢曰,殿下雖得賢相,不能使之也。何者,彼傅說,乃版築之一胥靡,而爰立作相,托以啓沃,則殿下果能辦此事耶。天生一代之人,足了一代之事,則如古之傅說者,誠不可得,而其間亦豈無竭忠展才,以備當世之需者耶?有齊桓,則有管仲,有昭烈,則有孔明,謂今之世,不復有賢才者,臣未之信也。臣等竊瞷殿下之待大臣,可謂太薄矣。旣已枚卜,而置之百僚之上,則盡誠以待之,委任以聽之,密勿無間,責其成效,乃可也。今乃一言不合,忽其優異之禮,一事有違,遽示疎外之意,則雖有養德丘園,負望朝野者,豈肯幡然致身於巖廊之間,盡力乎輔導之責哉?此所謂假虛名而無實效也,若是而能爲國者,臣等未之聞也。嗚呼,德莫如堯·舜,治莫如唐·虞,而曰都曰兪曰吁曰咈,然後能成於變之化,從欲之治,而臣則歸美於上,君則歸功於下,其熙暭氣像,有如是者,一日之間,萬幾之煩,何如也,而徒事淵默,以致群情之抑鬱,則臣恐君臣之際,交孚之義,不當如是也。昔我先大王,以十事,貽訓于殿下,曰法三朝也。曰親賢臣也。曰勤講學也。曰謹幽獨也。曰戒逸豫也。曰納忠言也。曰堲讒說也。曰愼喜怒也。曰崇儉約也。曰明賞罰也。逐條而作箴,隨物而示誨,聖謨洋洋,以燕翼子,臣等有以知殿下,服膺勿失,寓慕羹墻,雖九經八條之治,無以加矣。傳曰,遵先王之法而過者,未之有也。殿下當以先大王爲法,而其間或不無變通之事者,則量其天理人情之宜,以爲斟酌損益之道而已。傳曰,孝者,善繼人之志,善述人之事者,先儒眞德秀釋之曰,當持守而持守者,固繼述也,當變通而變通者,亦繼述也。肆惟我世祖大王,作善述篇,以賜世子曰,予在世宗時,全以父母之心爲心,不違命令,至今所作,無非所受,雖曰,善繼善述,而自古無能盡成父母事者,而況暇立己事乎?此則似是終身守父母之訓,而不敢變易也。然而其下,又曰,予當屯,而汝當泰,事隨世變,若汝局於吾跡,而不知變通,則所謂圓鑿而方枘,終身佩持,汝須毋忘,此則與先儒所謂變通亦繼述,同一意也。大哉,聖祖之訓也。其欲使子孫,務盡得中者,若是丁寧,而向之進言者,動輒以事係先大王,則不敢變通之意,陳達於前,殿下知其然乎?孔子曰,殷因於夏禮,所損益,可知也。周因於殷禮,所損益,可知也。三代聖王,有因而不改者,有損益而隨時者,三代猶然,況於後世乎?嗚呼,先大王盛德至善,沒世不忘,而軒有日新,閣有無逸,三銘八銘,念玆在玆,致五十年太平,而至於惜陰閣記,則伏想殿下,常記有之矣。其記有曰,惜陰二字,蓋取諸惜寸陰之義,以夏禹之聖而惜陰,今予所以戒春宮者,未豈偶然哉?殿下在春宮時,旣受此敎,則今日之久輟講筵者,非所以奉答先志之丁寧懇惻者也。伏願殿下,惕然大警動,無怠無忽,是訓是戒焉。臣等得伏見列聖御製,未嘗不齋沐薰誦,有覽聖祖神孫傳授,一如堯·舜·禹·湯,而循是以行,則三代之治,不難致矣。至於得人分職,以責成效,則尤爲當今之急務焉。何者,書曰,惟治亂在庶官。又曰,無曠庶官。庶官之中,守令爲最緊,百責之所萃也,衆民之所望也,得其人,則一境之內治,非其人,則一境之內亂,人未必盡善,而有愚妄强愎者,昏暗陋劣者,慈詳愷悌者,十無二三,淸白操守者,擧世罕見,哀我小民,安得不被其害,而受其困乎?近年以來,蔭仕之路太廣,濫竽之弊滋甚,自參奉陞奉事,自奉事陞直長,自直長陞主簿·監察,則此猶京職也。雖或不肖,無甚大害,而蓋自筮仕之初,已懷出宰之意,及夫出宰之後,惟事肥己之策,百姓疾苦,置之度外,九重委寄,不少體念,誰使此輩,差遣各邑,以貽吾民蝟毛之弊耶?此無他也,黨習已痼,私意橫流,不問才器之如何,惟以顔情爲主,至於監造官而極矣。始仕不滿數月,便陞六品,今日除某官,明日移某職,又明日拜好太守,其猝遽無漸,全蔑履歷,可知矣。其人才且賢也,則容或可也,而以不堪當之人,授不堪當之任,則安得不臨事僨敗,貽弊無限哉?況乎一二年間,遞易頻數,勞於迎送,汨於誅求,官以之空庫,民以之蕩財者,未嘗不由於初不擇人之致也,寧不寒心哉?況且局面屢換,人無遠期,今幸得之,明疑失之,汲汲經營,遑遑奔走,妻妾之奉,宮室之美,謂此時可圖也。廉恥之喪,贜汚之累,謂於我何害也。雖高談大言,自處以名流者,陷溺其良心,同歸一套,淸白絶無,貪風大振,則凡一錢尺布,出自民生膏血,而怨歸吾君,利歸於渠輩,豈不痛心哉?臣等居在鄕里,身親當之,習知利害之都由於守令,不憚裹足而來,敢陳瀝血之辭,自此以下,雜以俚語,惟聖明,恕其狂妄焉。夫田政也,軍政也,賑政也,此固有國之重務,而皆守令之所主管也。守令非其人,則觸處生疣,隨事爲害,民不聊生,職由此矣。以田政而言之,則每年踏驗,一委書員之手,以實爲災,以起爲陳,而成川也,覆沙也,浦落也,厥名甚多,而田畓實結,太半欠縮。初失於面書員,再失於都書員,鄕所及衙前,無不與焉,有若執籌分財者然。甚者,守令與書員輩符同,瞞報于敬差官,多得災頉,淸者折卜分給于民間,名曰減除徭役,而以施私惠焉。貪者混同出稅于元貢,而或貿錢或作米,添載稅船,厥數夥然,視以爲常,略不知愧,如此之類,不知何限,所謂各邑隱結,皆歸私用者,此也。昨年三南量田者,蓋欲得其餘結之隱伏者,而積年大飢之餘,加以癘疫之慘,死者幾半,病者甫起,流者未還,而連疇沃野,尙且荒廢。當此之時,雖十分休養,難望安集,而所謂監官書員輩,十數爲群,隳突閭閻,籠絡川原,徵索酒食,鷄狗不寧,隨其用情之多寡,有此結卜之增減,昔之爲十卜者,減而爲五卜,前之爲五卜者,衍以爲十卜,此固有力者之幸,而無勢者之不幸也,其在公家,則得於此而失於彼,亦何益之有哉?若其執卜太過,所收無幾,終歲勤動,不足以充其土稅,則孰肯用力開墾,爲此無益之勞哉?不過數年,陳者必多,而田畓收稅,反不如前矣。所獲不能補其所亡,而呼冤之聲,無時可已。詩曰,誰秉國成,俾民不寧者,此之謂也。以軍政而言之,則每當歲抄之時,闕額甚多,閑丁絶無,廣其密告之門,煩其捕捉之路,孤人之子,寡婦之兒,偏被其害,豪猾之徒,奸細之輩,獨免其役,而牛馬田畓,半歸於該色,苞苴賄賂,公行於請囑,可合者無端落漏,不合者仍爲充定。當初捕捉之際,閭里騷擾,如逢亂離,家家而不安,人人而自危,國家設軍政之意,豈端使然哉?至於兒弱充定,白骨徵布,實是王政之所不忍,而弊之大者,莫過於此矣。敢以聖考遺詩誦之曰,可矜白骨布猶徵,生髮纔乾籍已登,倒懸如此莫能解,靜夜無眠常歎興。嗚呼,大哉,先大王深仁厚澤,浹人骨髓,哀矜惻怛之念,至及黃口白骨,而乙夜無寐,思有以解懸,則今我殿下,曷不惕然興感,益加變通之方耶?以賑政言之,則出於不得已救民之策也,豈常年所有之事哉?爲守令者,尤當十分惕念,毋負芻牧之責,而近者列邑之汚吏,不過塞責應文而已。有土飢民,以若干皮穀,分給一二巡,無土丐乞之類,利其白給,虛張其數,若給十石,則加報以累十石,以至百石千石,次次增衍,皆歸自己之囊橐,至於儲穀若干者,稱以富民,而每面每里,各捧成冊,勒奪其穀,名曰私債,公然載去,半入私用,而至使穀主,空手而坐,反爲出債於他人者,比比有之,此誠又盜若貨器,而曾莫之恤者也。當其私債之封也,穀主多用賂於色吏,以爲圖免之地,其亦慼矣。尤可痛者,當米貴錢賤之日,不恤赤子仰哺之望,而擅出各樣官儲米,以廉價,多貿錢文,盡歸私用,而及待秋成,充報本數而已。此實商賈輩之事,而曾謂爲民父母者之道乎?其間又有刻骨冤痛者也,凡官家例以尺文,爲防奸之資,而十年前已納之田三稅及各樣還穀,稱以不載於捧上冊中,而强名之曰,此軍餉之米也,此惟正之供也,不可不盡數充納云,則屢經變年之民,或有合家沒死者,或有流離死亡者,所謂尺文,幾何其保而不失也。奸吏之輩,混錄加出,多者不下十石,少者殆至數石,不問是非,一併督納,囚係凍獄,繼以鞭扑,哀我愚氓,辨之無路,公然疊納,方其催督也。獰差滿村,或拔一族之食鼎,或攘同里之斗粟,或打孕婦而墮胎,或捽病人而促死,此足以感傷和氣,而爲官長者,佯若不聞,民何所恃而生乎?此皆貪吏之所偸竊者過濫,而破東補西,苟然充數,庶冀他日之免罪而然也,其爲貽毒生民者,莫非此類,民雖欲保存,其可得乎?臣等伏見先大王,以齊威王事,圖而作序,其序若曰,高拱者威王也,俯首者卽墨也,就烹者阿大夫也,待戮者嘗譽之人也,可謂善形容,而勤用心矣。予覽斯,輒慨恨乎贜法之不嚴,以圖大練,作障子,敍其事,弁之首,欲爲代山水而置座右,褒一循吏,誅一貪吏,思齊侯之果斷,不以私而掩公,此予繪圖之意也。嗚呼,盛哉,先大王勸懲之法,若是至嚴,而無非爲斯民哀傷懇惻之旨,則殿下曷不愴然興感,必思所以躬行者耶?在昔周公,進無逸篇,說者曰,必稱先王者,王之親也。詳文祖者,耳目之所逮也,臣等之所以必贊先大王事者,竊附此義也。惟殿下,特加澄省焉。嗚呼,人君者,一國之長也,守令者,一邑之長也。大小雖殊,而義則一也,遠近雖別,而理則同也。故守令於民,有父母之稱焉,有城化之分焉。后讐判於撫虐,離合分於賢否,其所關係,顧不重歟?民之遭不治之甚,而懷曷喪之歎者,必曰御史何時來歟,監司其無聞歟。聞暗行之發也,則庶幾其黜之也,當殿最之期也,則庶幾其貶之也,而若其親戚也,同色也。有勢力者,則閉眼而過之,掩耳而置之,反加褒揚,以悅其意,而其所斥罷者,不過疲殘無勢一二人而已,民乃缺望含痛而歎曰,御史無益也,監司無用也。尤可痛者,其中御史書啓,因臺諫彈劾,論列罪狀,應置重律,而一經行査,便卽白脫,曾未幾何,復典饒邑,貪黠如前也,害虐如前也。頃年以來,此弊已痼,勸懲若是不嚴,黜陟如彼不公,而民其安耶,邦其寧耶?且夫庸吏之不治,雖是公罪,而爲害於民,則一也。暗於是非,眩於聽斷,鄕所曰是,則曰是矣,曰非,則曰非矣。奸吏又從而愚弄曰,某也如此,可杖之,曰杖之,曰某也如彼,可赦之,曰赦之。文書堆於前,則如頭觸柱,呼訴滿於庭,則以手刮席,所謂秋毫不犯,官庫板蕩,愛民如子,闔境嗷嗷者,此也。至於黠吏之莅民也,專事巧僞,而一則要譽也。到任之初,政非不善,令非不嚴,而此心漸弛,外示淸素,內實貪鄙,托以棄官,乍去乍來,輦輸絡繹,盡歸于家,起而視之,官儲竭矣。當其辭狀而賦歸也。自鄕廳,通文于一鄕,或呈營門,或呈備局,準其願留之請,則諺稱買倅而來矣。甚者潛囑心腹鄕所,留連京邸,陳懇累日,則朝家莫辨眞僞,或有仍任者,或有移拜者,所謂狀頭,以其收合之錢,買馬而歸,故俗又曰,爲買倅而去,買馬而還矣。又其甚者,每當殿最之日,廣費賂遺於營屬,釣得虛譽於上司,而十考十上,亦此類也,不亦可羞而可哀耶。嗚呼,環三百六十州,害虐小民者,滔滔皆是,上困於官長,中困於鄕所,下困於吏輩面任也,里任也,橫行閭閻,憑藉侵漁,吾民之窮不自存者,無不被其毒,罌粟斗米,期延朝夕之命,而未免爲威力之所奪,日銷月鑠,仍以流亡。加以守令,不少恤民,毫分利析,專務私用,蕩滌之令,非不勤也。而依憑而已。蠲減之政,非不至也,而寢格者多,獨使至尊,憂社稷,臣竊痛之。夫廉恥者,國家之大防也,廉恥喪,而國乃滅亡,此必然之理也。凡士大夫,名重於利,而奔競者多,恬靜者寡,得失之念,交戰於中,而義理晦塞,貪饕成風,無名之餽,非法之貨,受之不辭,與之無疑,賄賂公行於白日,財力盡出於蒼生,銀閫帥錢守令之誚,至今播於閭巷,殿下深居九重,何由而聞之耶?臣等嘗聞之於褊裨之輩矣。閫帥之事權門也,以其剝割者,用什之八九,則聯翩陞擢,略不拘礙,用什之二三,則因忽沈滯,不復騰揚,非但閫帥爲然,守令亦然,則小民之受困,實由於此矣。伏願殿下,申飭銓官,俾作監戒焉。嗚呼,夫賞罰者,勸懲之大法也。賞一人,而千萬人勸,罰一人,而千萬人懲,行此之政,守此之法,信如四時,堅如金石,然後紀綱立,而敎化明矣,以此賞罰,何所不用?用之於田政,可也,用之於軍政,可也,用之於賑政,可也,而至於薦主擧人,尤爲切要焉。昔我世宗大王下敎曰,爲政之要,在於得人,如有循私謬擧,使貪汚亂政,害及生民者,按律科罪,無或有貸。亦越我文宗大王元年,以手札下敎曰,敢有循私謬擧者,罪之不貸。亦越我世祖大王,諭諸道方伯曰,其令界官,各擧所知,如有薦擧得人,自有上賞,其或循私阿意,非其人者,必有其罰。大哉,列聖之訓也。旁招俊乂,旣如是勤勤,賞罰擧主,又如是惓惓,賢者何由而不勸,不肖者何由而不懲也?肆祖宗之盛德,以基我三百年洪業者,罔不由賢才之布列也,其所以得賢才而致治,則亦莫不由薦者賢,而擧之得其人也。孔子謂仲弓曰,擧爾所知,爾所不知,人其舍諸,旨哉,聖人之敎也。以我之賢,擧我所知,而所知者又擧所知,才也賢也,布列中外,則多士濟濟,百僚師師,夫何爲哉?恭己而已。夫玉不自衒,士不自售,則雖有懷道抱德之士,何由而登庸乎?此所以薦擧之法,實自堯·舜始,而其曰,明明揚側陋,其曰,疇咨若予采者,皆是也。近年以來,此法不明,牽於親舊,局於偏黨,心知其不合,而曲意從之,外取其象恭,而屈志聽之,至於館薦鄕薦而極矣,此莫非賞罰擧主,廢而不行,人不畏法,置之尋常而然也。伏願殿下,必以祖宗爲法,而於賞罰擧主,尤加意焉。若有才德化民者,則同賞其擧主,若有貪饕虐民者,則同罰其擧主,使薦人者,雖至親間,不敢干以私情,則凡出宰列邑者,庶得其人,而民必不若是困窮矣,殿下何憚不爲,而使殿下赤子,離散焉,死亡焉,曾莫之恤乎?夫科擧者,取人之方,而文以賁治,武以禦侮,則良法美制,庶乎傳之無弊,而試官私情之外,有借述者,有代作者,與者受者,俱有其罪,法愈密,而奸愈生。至於武科,則初試之後,會試無定數,故以一人而代射參榜者,至數人之多。向者壬辰之科,人言狼藉,至今未已,豈不寒心哉?近來別科種種,一年再設,而文武間出身者,不可勝數,家家生進,戶戶及第,至騰於童謠,以一隅偏邦,有限官職,何能盡用其人,以慰其心哉?玆故,遐方文官,旅食京邸,或三四年,或八九年,一官未調,寸祿未霑,至有徒步以行,乞食於人,去留俱艱,蹤跡狼狽,文官如此,武弁何論?一經科擧,爲弊不貲,而國用耗矣,私力竭矣。旣已取人之後,又復棄而不用,則將焉用科擧爲哉?且以文藝言之,則以製述爲業者,尋摘剽竊,競事華靡,巧於對偶,工於駢儷,節製庭謁聖一番試才,便賭發身之捷徑,乳臭童騃,騰揚宦途,而至於鄕曲宿儒,積學勤苦,藻思湧出者,屈而未伸,世之論者,皆曰,表不如賦,賦不如策者,蓋以此也。以明經爲業者,纔解語言,便習句讀,微辭奧旨,了不理會,而一行文半句詩,尙不能做成,故尋常書札,傳笑者多矣。況文與其人,了無可取者耶?至於武技也,莫如以講爲本,而四書中除單卷,三鑑中從自願,則可無無賴輩不識一丁者之混進矣。欲言科擧之弊,非盈尺之紙,所可詳也。俗言曰,我國以科擧必亡,可不思所以撙節者哉。嗚呼,臣等之所言者,不過爲民弊而已,則又以民怨之最切者,反覆論之。夫獄者,天下之大命也。哿矣有罪,哀此無辜,而守令之所威脅者,必曰獄,獰吏之所恐喝者,必曰獄,五六月極農之時,俗稱坐席難移,而官差臨於田野,鋤軍陷於牢狴,鎖以枷杻,繫以縲絏,肉銷肥爛,百錢何惜,晝地議不入,此之謂也。夫錢者,無用器也,而蓋自辛酉以後,貨泉大行,四十年間,人心大壞,一錢積而一兩,一兩積而一貫,百兩千兩,慾浪層生,賄賂之公行,盜賊之熾發者,錢之過也,民産之凋弊,廉風之掃地者,錢之罪也。古者出債,不過米租,而民猶以長利,爲太重矣。今者甲利之錢,盡其終年農作,不足以充償,則民之蕩殘敗業,職由此矣。俗傳始作俑行錢者,其無後乎,此疢痛之辭,而怨錢之意也。噫,貪官汚吏,怜錢之習,觸處爲害,而所謂錢者,出自民力,鞭扑之,囚繫之,必刻督剝割,然後竭其財,盡其力,而錢乃出也,錢之出也,不亦難乎?往年遺弓之日,擧切攀髥之慟,深山窮谷,莫不奔走哀號,則凡係國恤所用,孰不竭力盡誠,而伊時列邑,不待上納之令,徑加濫捧,急於星火。俄因慈聖下敎,特施別恩典,有勿聚民間之令,則爲守令者,所當還給其已捧之錢,而從中消磨,此類何限?且國恤時,各樣所用之錢,稱以未收,卽今督捧,大邑將至千兩,小邑不下五百兩,以此推之,則一道所捧,不啻數萬,況八道通計,厥數幾何?臣等不敢知三年內所用之物,未必盡責民間,而奸吏夤緣藉重,乃至於此耶?臣等非敢爲國恤所用,辨其多寡,而守令每因朝家有事,必聚斂民錢,厚招其謗,故欲得其詳而發也。嗚呼,先大王,以至誠慈惠,子養億兆人庶,雖在海外絶遠之地,待之一如畿甸輦穀之下,移粟賑濟,所活幾千,恩至渥也,德至厚也。故惟彼濟州之民,當天崩之日,齎其土産,越海而來,盡哀於闕外,祗役於因山,此非驅使然也,可見秉彝之不泯也。仍是推之,則施澤於民,而民不感者,未之有也。殿下曷不因人心之易感,擇守令賢者,俾盡分憂之責耶。昔齊之麥丘老人,告其君曰,願賜一國之飢者,願賜一國之寒者,夫豈人人而賜食,人人而賜衣也哉?殿下能愼簡守令,使訟者平,賦者均,耕而食,織而衣,則是乃賜食而賜衣也。嗚呼,當今第一痼弊,惟在於白骨徵布,兒弱充定,則臣等略陳於前矣,敢請申告于後。嗚呼,所謂良丁者,居十之二三,而有院校生焉,有公私賤焉,有僧居士焉,不然,則各衙門軍官也,無非謀避軍役之流,則其外良丁,凡幾人哉?以疲殘無依之人,充定良役,而一家之內,父子兄弟,有三當番者,有四當番者,每名身布,定以二疋元木之外,又有後木,厥數已多,民不支堪,而其中有兒弱者,有身死者,有逃亡者,隣之隣,族之族,遍被侵毒,而隣以之圮矣,族以之敗矣,向之稍實者,今反爲貧窮,而畢竟同歸於流亡也。此所以視良役,如就死地,一入軍簿,身名俱辱,故千計萬謀,庶幾脫免,而苟以兩班爲名,則雖庶孽之庶孽,必免乃爾,維是守令,不能剛克,惟恐怨言之大起,必以軍簿子枝,不計兒弱,苟然充定,而物故立案,亦不能趁時成出,故白骨徵布,於是乎難免矣。一族之弊甚,而及於山僧,夫僧者,削其髪,緇其衣,棄父母,無妻子,絶滋味,謝跡人間,托身山中,豈其志,在於崇佛而然哉?不過避其軍役而然也。其身之役,旣已謀免,而反侵其一族之番布,則所謂番布,豈僧所手自織者哉?況乎近來僧役浩繁,守令侵責之,上司侵責之,壯白紙也,麻草鞋也,一身汨沒,無暇酬應,而又立番於南·北漢山城,便是軍兵也。又從而徵其一族,其何以保存乎?大小寺剎,太半空虛,良可歎也。今之議者,爲慮此弊,頃者以四件事,詢問可否於遠近,而甲乙互爭,未免中止,徒傷事體,反取譏侮,甚可痛也。第以結布言之,則士大夫田畓,盡在外方矣。以口錢言之,則士大夫家率,有倍常漢矣。以戶布言之,則士大夫家,亦入戶籍矣。以儒布言之,則士大夫家,亦有儒生矣。抑而不行,固其所也。誰爲畫此必不可成之策耶?粵在百年前,士大夫有正兵甲士者,今之世,果能復古耶?丙子亂後八十年,民不識兵革,狃於昇平,安於姑息,漸至頹夷,莫可收拾,何事可爲,何策可施?觸處掣肘,議竟不行,脫有緩急,土崩瓦解,誰能禦之?言念及此,可謂痛哭。議者皆曰,白骨徵布,兒弱充定,爲必亡國之兆,未有國亡,而士大夫獨存者也。顧此士大夫富貴,誰所致也?何惜二三錢之費,不恤國亡而身亡耶?公卿士大夫家,先出戶錢若干,而下至士庶人,別其大中小戶,次次減等,則合以計之,不啻累鉅萬,而足當軍布減半之數矣,白骨也,兒弱也,有何難處之端哉?若以戶布爲難行也,則抑有一策焉。捐不急之官,除不緊之祿,而且以各司各邑各鎭屯田所收之稅,分其一半,以充軍布減半之數,則自可有裕矣。不然,則八道列邑之中,圖錄於軍官案,而每年納錢二三兩,便作閑遊之人,大邑所捧,殆至萬兩,盡歸於本官私用,西路諸邑,尤多此習,此亦不可以搜出者耶?其他各營各鎭將校輩,亦復何限?而至如豪强武斷鄕曲之類,斗護一村容隱閑丁者,亦且無數矣。校生院生不緊之類,謀避軍役者,亦多有之,則不此之搜括,而徒區區於憂慮,則是何異於却步而求前乎,多其勞而無益也。嗚呼,今之弊瘼,難以更謀悉數,而姑以最切者言之。夫農者,生民衣食之源,而國家經用之本也。豳風七月無逸一篇,可以鑑矣。殿下曷不以耕織圖,揭之座右,而朝夕常目,罔或少弛,以盡敬授之道耶?目今屢經凶歉,加以癘疫,種食乏,而田野荒矣,農具無,而耕耘矣,春省補不足,秋成助不給,其又可望耶?農政如是,公私俱困,民無八口之養,國無一年之積,試以國用言之,則百官頒料,尙且苟簡,至于以太作米而極矣。來朔繼廩,有不可必,仰哺之徒,擧皆憂遑,未知殿下經國之臣,誰使公藏,若是罄竭,朝不謀夕耶?外而江都之米,盡歸移轉,南漢之米,半入假貸,而宣惠廳賑恤廳各衙門米粟也,錢布也,貸之又貸,厥數屢萬,雖剝膚椎髓,准捧末由,生民膏血,國家經費,爲一二主管者之所擅弄,使我殿下,孤立空虛之國,前頭客使,何以接之,猝然邊警,何以備之?盜賊處處蜂起,災變日日疊見,喩之於病,危兆敗症,脈痞氣塞,若將隕絶,必得醫師之良,然後庶幾回甦也。譬之於舟,層濤駭浪,檣傾楫摧,若將陷沒,必得篙工之能,然後萬一拯溺也。殿下中夜念之,曷不澟澟危懼,思有以汲汲改圖耶?夫民者,至愚而至神,聞一失政,則曰,吾王何使民此極也,疾首而蹙頞,聞一善政,則曰,吾王能使民其蘇也,回心而向道。近者減大同米,罷經理廳,而欣然相告,若更生焉,擧此一端,民情可見矣。且夫漕運者,國家之命脈,而近年以來,頻頻致敗,蓋以年事荐凶,人心大變,監色·沙工,無非盜賊,符同偸食,稱以某處致敗,通于地方官,取其腐朽若干之米,斗斗升升,分給民戶,及秋督捧,必准所載元數,公然白徵,每年如是,沿海之民,奚罪焉?此亦不治守令,拘於勢家及親舊之請嘱,不察沙工之實不實,必待京江所約之船,故勢自至於節晩,其爲沙工者,貪多務得,滿載一船,終未免沈沒之患,此非守令之罪而何哉?自今以後,痛禁非時漕運,必待春和,趁卽發船,而若有違限者,罪其守令焉。當其載米之初,守令親自點考畢載,然後船面沈水外,必以二尺爲限,公文成給,使所經沿海邊將,一一點視,若其船面,與公文相左一寸,則重治船人,除出濫載米,更以二尺爲限,則船人輩,必不能滿載於發船之初,庶免致敗之歎矣。如是而雖有致敗者,若無一人溺死者,則必是弄奸之致也,亟令梟示於列邑,則漕船致敗,必無如是之頻數,而拯米白徵,庶可免矣。且夫陰雨之備,有國者之所不可廢也。我國所憂,不過南北二賊,而北賊所長,鐵騎也,南賊所長,艨衝也。北賊長於弓馬之才,能於鐵鞭之手,上下乎山坂,馳騁乎平原,是故,北賊之長技,素稱鐵騎,鐵騎長驅,孰能禦之?我國之所以待之者,山城也,背嵬甲也,麻札刀也。我國山勢絶險,不下於羊腸,則固當占其峭峻可合處,完其城堞,而積柴實廩,深溝高壘,淸野之策,堅壁之謀,無不臻極,則雖以北賊之鐵騎,安敢易蹴乎?隋帝之敗還,唐宗之退歸,皆以城池之絶險,不敢當故也。顧今北漢及上黨山城,議者皆以爲無益於禦敵,則固不足論也。其餘山城,無非絶險,可守而待之也。所謂背嵬甲·麻札刀者,乃岳武穆之良器,而其禦兀朮也,以五百,當五千,以五千,當五萬,所向無敵,則器械之利,有如是矣。伏願殿下,亟令各營,精造其器,以備不虞,則幸矣。夫南賊者,處於海島之中,善於水戰者,蓋以輕捷艨衝,出沒乎滄波,有若飛渡者,然我國旣有舟船,則豈不效其輕捷乎?今若以沿海各邑,皆爲水軍,以戰船,改爲小船,一倣艨衝之制,則其於禦倭,庶乎得矣。我國戰船,大而且重,如非潮漲,不能運動於船泊處,賊之艨衝,乘夜飛渡,猝變孤城,則內外不通,陷在朝夕,雖待列鎭之來援,而列鎭水軍,散在各邑,非惟招集曠日,必待潮漲乘船,則雖欲救之,勢無及矣。昔者壬辰之亂,倭船猝泊於釜山,僉使鄭撥,勢孤援絶,城陷身戮,東萊·蔚山列邑,次第瓦解者,以其故也。今若造船,必以輕捷,一如艨衝之制,容師不過十餘人,而又多造龜船,使之互相出沒,則勦敵之方,無過此矣。是知大船者,不惟運動之極難,至於接戰之時,賊之艨衝,蔽海出沒,百計萬謀,大筩小筩,如雨交攻,船或破碎,則一船所入,死者無數,機械之所失,亦無數,戰船若小,則雖破,而死者與所失,亦不多矣。是故,倭賊之習於水戰者,不用大船,惟用艨衝者,於此可知也。且夫列鎭水軍者,星布各邑,水陸相去,或過數日程,而水軍所屬之鎭,有不虞之圍,則決難飛報於列邑,名雖水軍,而或有不知者,雖有知者,而程途遙遠,則勢無及於守城矣。以之列鎭之將,雖欲往救,而列邑碁布之卒,未卽調發,雖或調發,而日字遷延,可費一旬,而各鎭皆如是,則所圍之城,日望蟻援,而蟻援不至,所攻之敵,時舞雲梯,而雲梯難防,孤城土崩,列鎭瓦解,以此觀之,則各邑水軍,皆是無用之卒也。臣等之愚意,則有一焉。以沿海列邑之民,勿論閑丁·公私賤,皆爲水軍,其餘陸地之民,勿論閑丁·公私賤,皆爲陸軍,則有同相換者也。沿海水軍依前,而身役則二兩外,無一錢加捧,而又無一族之弊,則水軍之類,莫不鼓舞,樂爲水軍,而前所流離者,稍稍還鄕,晏然安堵矣,豈不爲敢死之卒乎?以公私賤,爲水軍者,名雖水軍,而依前束伍,無身役之事,則樂爲水軍矣。陸地水軍,則改定他役,而無水軍之名,其餘閑丁,各有身役者,依前役名,而身役則亦以二兩定式,而亦禁一族之弊,則陸軍亦皆感泣,樂爲敢死之卒矣。噫,閒丁之謀避水軍者,只嫌其身役之太重故也,若以二兩,爲身役,則無非敢死之卒也。以敢死之卒,平時鍊習,以待不虞,而設有賊船之來圍一鎭,則各船鎭之將,一時調發,片刻運船,蔽海來援,則賊之艨衝,反入圍中,進退不得,必爲所擒矣。雖然,機械之利,士卒之用,都在於將,將苟其人,皆爲能用,將非其人,皆是虛器,伏願殿下,以得人爲本焉。夫水利者,儲水備旱之謂也。所當趁其農歇,完築提堰,而以爲沃焦蘇枯之地也。近者防築盡廢,或入於民田,或入於折受,餘存者無幾,而反爲牛馬之場矣?噫,大堰蒙利者,至於數百石落只,小堰蒙利者,不下數十石落只,防築之設,其可廢耶。昨年以廢堰許耕事,臺臣爭執云,此則誠是確論也。伏願殿下,嚴飭八道,不論民田及勢家所入,一一還推,修築舊堰,則利不啻千百,而其有補於農民者大矣。夫牛之畜於家者,必名之曰,農牛者,蓋以非牛則罔耕,非耕則廢農也。禮曰,諸侯無故不殺牛,古人重農之意,若是勤矣。自經變年以來,不但人病多斃,牛疫亦熾,存者益寡,而惟是守令,廣設屠肆,恣意發賣,而土豪恃勢之輩,又從而效尤,專以興販爲事,白日場市,黃肉狼藉,百家一牛,亦未易得,則西疇之耕,無所資矣,東隣之失,亦云酷矣。齊王見牛觳觫,尙有不忍之心,故孟子勸之以是心足王,則方今觳觫,一日幾千,雖以不忍之政言之,所當嚴飭痛禁,矧係農政,尤不可無者耶。伏願殿下,推不忍之仁,軫務農之念,不容循例禁斷,俾致九十其犉之效焉。夫書院者,不但崇報其人之功德也,蓋欲其觀感乎斯民也。近者書院,邑邑有之,各執所見,各立所宗,不問道德之淺深,不知學問之高下,一邊尊崇,一邊毁斥,至使雍容揖讓之地,反爲紛紜鬪鬨之場,謀避軍役之徒,又從而爲淵藪,則財力之費,良丁之失,有不可勝言矣。且有爲一人立書院者,不知其幾處,而南竄北謫之地,朝居暮徙之基,隨處立祠,享以爼豆,其爲弊端,容有極乎?疊設之禁,非不偶然,而殿下每因儒生之疏請,輒許賜額之恩典,設禁之意,果安在哉?竊爲執事者羞之。嗚呼,五子之歌曰,怨豈在明,不見是圖。武王之誥曰,怨不在大,亦不在小。今之民怨,不在隱而明矣,不在小而大矣。孟子曰,失其民者,失其心也。今者積失民心者,非止一二,失之於軍政,失之於賑政,失之於科擧,而其所以失人心者,莫非殿下之臣,導之不能盡其道而然也。然而其責,豈專在於臣下哉?殿下亦當反躬修省,惕然改圖,先立紀綱,必明是非,苟其罪也,則斷之以法,苟其賢也,則用之勿貳,至誠御下,庸責感悅,可行者行之,可改者改之,勿撓於浮議,勿變於讒說,而至於守令,則尤致勤懇,必擇善良,分遣列邑,以慰蔀屋蒼生之望焉。臣等無任云云。啓下備邊司
慶尙道進士李益等疏曰,伏以人君出治之要,莫先乎尊尙前賢,崇奬儒術,而崇奬尊尙之恩,亶在於錫號揭廟,以聳觀瞻,則其爲興起斯文,振勵政化者,爲如何哉?宣廟嗣服之初,深谷·坡山·紫雲·遯巖四書院錫號之典,一時竝施,肅考甲寅之初,南平士人,以忠肅公白仁傑書院,請額蒙允,列聖右文之化,旣如是彰明,則今玆我殿下,新服厥命,萬化更始,盍擧表章儒賢之典,以裨出治之本乎。竊念本道之新寧,卽先正臣李滉往來憇息之所也,邑人薰炙於大賢之盛德,感發於大賢之訓迪,講學游從之士,一時坌集,慨無時習之所,乃於邑東花山之下鶴巖之中,結一小齋,則先正乃名之曰,白鶴書堂,手寫扁額四字,揭于堂楣,仍留三朔矣。壬辰之亂,書堂毁破,其手寫額號四字,則莫知其流落處矣。亂後鄕之一士,忽於村民之家,見得額號板子,則久作民家覆瓿之物,山河百戰之餘,人事累變,而獨此額板,終保於山民之家,豈非天慳鬼護,復出於邦家再造之日乎?此爲本邑之奇事,斯文之慶幸,而亂後凋弊之中,未遑復設書堂之計矣。嘉靖乙巳年問,李滉門人黃俊良,爲新寧倅,慨書堂之已毁,感額號之復存,乃令鄕士,重建書堂於舊址,又揭其額板於堂楣,則旣墜之斯文,待人而復興,其亦有數存於其間耶。鄕士之歌詠於書堂者,莫不膽仰先師之手額,景慕先師之遺馥,欲營書院而未果矣。粵在戊午,始建廟宇於書堂之後,乃以李滉入享,黃俊良從享焉,蓋俊良,李滉之高弟也。其居家篤學之實,立朝秉心之正,實傳李滉之緖餘,故詢謀僉同,從享廟內,爼豆有序,廟貌已成,而尙未延額,道中士林,咨嗟歎息,以爲聖世之欠典,而天門遠於九重,儒敎微於一方,尙未聞達於冕旒之下,此則士林之罪也。肆臣等,不憚千里之遠,裹足上來,仰籲於殿下嗣服之初者,竊冀殿下,仰念兩先朝故事,特許準施也,伏惟聖明,諒察焉。臣等伏念李滉學問之精粹,道德之純熟,列聖尊崇,士林景仰,傳之百代而無弊,殿下之所洞燭,臣等豈敢復費辭說,以褒文德於殿下之前哉?伏乞殿下,特施炳煥之典,以振一方之儒敎也。臣等且伏念頃年,自朝家有書院疊設之禁,此則其時,只爲冒濫立院之弊,而至曰,大名賢,不可拘此云,則若李滉,儘是東方之朱子,豈可以此禁,行之於此等大賢之院哉?且此院,則異於他院,書堂創建,在於亂前,復設,在於亂後,立享,又在於戊午,則已過四十餘年矣。豈可以疊設之禁,併施於久遠之院哉?今此新寧,僻在山谷,士子依歸之所,只有此院,而終靳宣額表章之擧,則顧何所瞻依寓慕,而興起也哉?伏願殿下,亟賜恩額,以示明道尊賢之意,以新一道崇仰之風,則必將有補於敦本興化之萬一也。臣等無任云云。啓下禮曹
忠淸道公州幼學李鳳成等疏曰,伏以近年以來,朝家報祀之典大備,章甫請享之疏相續,雖一善一節之士,靡不爼豆而崇奉之,矧乎先正之高弟,名世之耆德,淵源有自,出處以正,而身沒三紀,迄無祀享,豈非昭代之欠事,斯文之至恨耶?臣等伏念,故參判臣李惟泰,天資旣美,求道甚早,爰自弱冠,出入於文正公金長生之門,漸磨切磋,蔚有成就,博約兩進,知行俱到,槪論其平生,則向裏加工,不事矯飭,而踐履也篤實,立志不苟,恥爲俗儒,而造詣也精深,居家聿盡孝悌,接人不失和敬,此其行誼之純固也。進退必以其義,辭受益加謹嚴,此其操守之貞高也。間遭橫逆,浮謗溢世,而在我無失,處之怡然,可見德器之宏深也。上自六經,以及史家,而貫穿無遺,如誦已言,可見學識之淵博也。素懷致澤之志,嘗講經濟之策,萬言敷陳,綱目畢擧,則亦抱負之發於章奏者也。具美全節,殆難僂指,而惟其名德之茂著,望實之俱隆如此,此所以旌招之禮,爰始於仁廟末年,優異之眷,彌篤於孝·顯兩朝,暨我先大王初元,亦嘗再遣近侍,荐降恩諭,必欲召還者也。臣等俱以末學淺見,生長於惟泰杖屨之鄕,或親炙而覿德,或晩出而聞風,其所尊仰慕悅,自倍他人,欲創祠院,思所依歸,相與艱辛鳩材,積久費力,倡自甲戌,歷歲僅成,第其不稟朝旨,徑先妥靈,有所未安,乃於辛卯,臣等多士,相率上京,疏請宣額,而佇俟兪音,快覩盛典矣。未及覆啓之前,該曹以癸未朝令後,所建書院,因筵奏,將欲一併禁斷,發關諸路,詳問各處創立年歲久近,臣等以甲戌倡建實狀,告知於道臣,道臣宋正明,以此回移之際,該吏不謹傳書,甲戌之戌字,誤書以申字,臣等聞甚驚駭,致詰於道臣,則道臣更以誤書委折,再次文移於禮曹,甲戌之誤書甲申,旣甚分明,而其時禮判臣閔鎭厚,不信道臣再次之文移,只憑當初誤書之申字,陳奏前席,至令毁撤,臣等玆不獲已,廢閣已成之院宇,不敢更爲入享之計,只自相顧錯愕,不勝抑鬰,思欲瀝盡肝血,一暴天陛,累進京輦,而適値先大王玉候,多年違豫之時,此等疏章,上徹無路,故緘封耿耿,泯默而退者,蓋已久矣。幸蒙聖上,初承丕緖,化理維新,闕章欠典,次第修擧,臣等於是,有喜色欣欣相告曰,尊尙儒先,此其時矣。繕葺舊廟,其可緩乎?玆乃相率同志,裹足遠來,敢申先朝未徹之微忱,痛暴一路公共之士論。伏乞聖慈,特察惟泰之成德,允叶於廟享,俯諒臣等之慕賢,寔出於血悃,亟降明命,誕宣恩額,以完斯文之大事,以副多士之懸望,千萬幸甚。臣無任云云。啓下禮曹
忠淸道淸州幼學朴守誠等疏曰,伏以崇儒重道,王者之先務,褒行尙節,有國之令典,是故,聖王之御世也,苟有名德之士,可以羽翼斯道,矜式一世者,則必表章崇報,如恐不及者,蓋所以風當時,勵後學也。惟我國家,以文爲治,尊儒術旌孝義之道,迥出百王,故雖窮鄕下邑之士,其一節一行,卓有可觀,則無不沾被褒嘉之典,是以列邑之間,先賢爼豆之所,比比相望,而其得賜恩額,列于祀典者,又不知其幾何,祖宗朝右文尙賢之意,於是,尤可見矣,豈不猗歟盛哉?臣等所居之地,素稱湖左名州,而節孝之士,篤學之儒,無代無之,若麗之按廉使臣金士廉,本朝之參贊贈諡平度公臣崔有慶,觀察使贈諡孝靖公臣李貞幹,司諫臣朴光佑,處士臣李之沖,贈左承旨臣趙綱,處士贈左贊成臣李大建,尤其表著者也。今臣等,略擧其平日言行,以備殿下之澄省焉。金士廉,則其文學行誼,爲一時衣冠之眉宇,而尤以氣節自許,與鄭文忠公夢周,相友善,見麗政衰亂,常憂憤慷慨,有殉國之志,及王氏亡,遂歸隱于州北䳱嶺山下,本朝徵拜司諫,而終不起,遂作詩曰,烈女猶不更,忠臣豈事二?以自明其志。臨歿,謂諸子曰,吾家世麗臣也,旣不能扶顚持危,又不能捐軀殉國,將何顔面,下見吾祖先乎?仍令薄葬,勿爲封樹,與平地等,後之人,高其節義,至以遺令平塜,出題試士,其淸風高節,實無愧於吉再·徐甄諸人云矣。崔有慶,天性至孝,事父母盡誠,及其沒,六年廬墓,太宗特拜大司憲,後諸臣,俱薦其才行可大用,歷典大州雄籓,一淸如水,人皆嗟歎,被抄於淸白吏,死後,以孝旌閭,摭其事實,載於三綱行實,故至今邑人,指其所居曰,孝子里。李貞幹,自幼有至性,其父早死,事母極孝,老而不衰,嘗慕老萊子斑衣娛親之意,爲嬰兒戲,以悅母志,世宗聞而嘉之,擢拜中樞院使,遂以御筆,書家傳忠孝世守仁敬八大字,以褒之。又令賜宴壽親,州人至今艶稱之。朴光佑,天資粹美,潛心性理之學,與趙光祖諸賢,磨礲講討,深爲光祖所歎賞,兄弟四人,同居一室,事親極孝,其行義,著于州里。己卯禍作,以新榜進士,與同志之士申命仁·李若水等,齊聲陳疏,救光祖,爲門者所歐,血流被面,裂裳裹頭,作詩曰,此身已許王庭士,努力當年莫作羞。逮乙巳,元衡將戕殺善類,火色滔天,光佑方居諫職,力爭前席,天恕大震,遂設庭鞫,光佑顔色不變,徐徐納供曰,杖大如股,命盡今日,求仁得仁,又何怨尤?命竄鳳山,出城門卽死,追奪官爵,籍其産,宣廟初服,先正臣李珥上箚,暴其冤死狀,命復其官,忠直之節,爲儒賢所奬許者如此。李之沖,自少講學于金安國之門,隱居求志,不就徵辟,德器渾厚,學問淹博,居親喪,執禮甚苦,幾至滅性,士論以此高之。嘗著三經輯覽等書,又抄程朱書及春秋傳要語,朝夕觀覽,以自警省,其見解之精,踐履之篤,實有人所不及者焉。如黃廷彧·李海壽諸名臣,皆其門人,其誘掖薰陶之功,亦可見矣。趙綱,少有美質,性極孝友,早棄科業,博學力行,事親專以養志爲先,母病中,思嘗野鴨羹,趙綱出野次,涕泣彷徨,忽有一鶻搏鴨,墜乎前,執而供母,人稱爲孝感云。父母歿,廬墓前後六年,後以才行薦筮仕,出守恩津,値壬辰倭寇,倡義募勇士,守險設奇,斬獲甚衆。又鳩合千餘斛米豆,鐵千斤,陳疏以獻,請補糧械,上嘉之。至顯宗朝,因朝臣奏達,追贈承旨,而告身左方,書以忠孝二字,人皆榮之,李大建,卽甲子名臣正郞李黿之曾孫也。生質淸明秀異,未十歲,詞學驟進,及長,受業於故徵士臣李潛·朴枝華之門,潛心性理,探究經旨,與枝華,論辨大學格致之說,枝華亦歎其稟識超詣,後遊於太學,太學諸生,莫不敬服,至稱之曰,館中顔子。嘗渡漢江作詩曰,氷下滄波幾仞深,行人莫不戰兢臨,若敎平地皆如此,步步無時放爾心,以此可驗其操履之篤實矣。惜其早沒,未能究其志業,而當時名流,多與友善,無不咨嗟興悼,盛稱其學術之淵微,才行之高卓。噫,之前數臣者,或守西山之媺節,或踵孟·王之至行,或秉史魚之直道,或紹濂·洛之遺緖,其出而顯於王朝者,用樹風聲,可以爲邦國之光華,退而隱於山林者,有功斯道,可以爲後學之楷範,而其杖屨逍遙之所,衣冠所藏之地,俱不出數十里之間,通德之里,下馬之陵,往往爲人所指點,則其流風餘韻,尙有不泯者,足以激勵頹俗,維持世敎者矣。是故,一州之衿紳,擧懷高山景行之誠,同倡建祠妥靈之議,乃於丙戌間,臣等各鳩財力,創立祠宇,而年歲洊凶,加以國家多事,臣等無以上籲,尙未蒙恩額之頒,門楣無色,享儀多缺,多士之抑欎,爲如何哉?伏以臣鄕,以湖左之雄州,七賢之高行峻節,又如此,而獨不沾朝家褒崇之典,宣額之恩,則此不獨爲臣等之至恨,豈不爲聖朝之闕典耶?臣等玆敢不避煩猥,裹足上來,齊聲仰瀆於九閽之下。伏乞聖明,特念諸臣卓異之行,俯察臣等㦝迫之誠,亟命該曹,宣賜華額,以彰國家崇儒尙節之意,千萬幸甚。臣等竊又伏念,故贈領議政臣李濟臣,曾在宣廟朝,來莅是土,多施仁惠,至今州民,莫不追思,稱賢長吏者,必以李濟臣爲首,然,此特李濟臣之緖餘耳。慶源之役,宣廟特起李濟臣,爲北兵使,奮不顧身,聞命卽行,指揮諸將,防守要隘,出奇兵以鏖虜衆,盡殪之,連破其部落五百餘帳,盪掃窟穴,翦其黨羽,終使醜虜,款塞內附,邊鄙不警,其豐功偉烈,至今爀爀,照人耳目。宣廟下敎以褒曰,北變之作,如癰疽,積年內蓄,一朝潰決,大命隨之,朝廷失慶源,而李濟臣復之,又討滅反賊,此不世之勳也,李濟臣若在,必使君父紓憂。此一節,足以建祠崇奉之,而若其孝友之行,廉白之操,俱可爲後學之矜式,則宜其與七賢,配食於一宇也。至於故相臣崔錫鼎,天質淸明秀異,聦悟絶人,博極群書,識解淹該,上自六經,下至濂·洛·關·閩之書,靡不硏究旨要,積有成說,至于象數之學,尤爲玄邃,洞貫精微,多發先賢所未發者。樂育人才,誘掖後學,出於至誠,雖窮鄕遠裔之士,摳衣來學者,則受而館之,供其衣食,盡心敎導,俾有成就,是以及門之士,多有彬彬可觀者。爲人樂易愷悌,名位雖極隆崇,而待人接物之際,恭謙和順,絶無一毫傲慢之意,故麻衣草履之士,常滿其座,無不得其歡心,賙恤窮交貧族,賴以擧火者甚衆,由是,士論翕然歸之,稱爲儒相焉。臣等亦嘗出入於崔錫鼎之門下,覿德薰化,其所以景慕者,尤倍他人,而顧此淸州,卽崔錫鼎松檟之鄕也。間常來往,而七臣祠宇之創建,又自錫鼎倡之,及其沒也,又卜葬於此,故一鄕士論,皆曰,追配七賢者,宜莫先於崔錫鼎云云,於此,又可見公議之所在也。故司僕正臣李寅爀,卽大建之曾孫也,爲人沖和淵深,高潔正直,動靜語默,鮮有不合於理,蓋其天資,自然近道也。居家孝友篤至,豁達喜施與,賑窮賙急,如恐不及,寒族窮交,歸之如家,歷典郡邑,而御下以寬,處事以簡,以氷蘗自持,吏民愛戴如父母焉。平居靜處一室,終日危坐,人不見其喜愠,凡於勢利浮華,窮達毁譽,視之泊如也。待人一以誠信,容貌言語之間,和氣譪然,眞意洋溢,令人自無鄙詐之心,儇薄之態,故見之者,莫不感悅敬服,一時儕友,亦以黃叔度·元紫芝一流人稱之,及當己巳之變,與朴泰輔諸人,同聲陳疏,及泰輔死,遂退歸鄕廬,絶意仕宦,朝廷累除郡邑,終不赴,家素貧窘,或至烟火屢絶,妻則凍餒,而處之晏然,誘掖後學,必以先行誼,後文藝爲務,故頗有成就之人。甲戌改紀之初,卽拜南陽府使,謂人曰,今日朝著之局面雖換,而中宮尙處閭舍,難進之義,與己巳,少無差殊,了無起色。及中宮復位,始乃趁賀班來謝,其志操之卓然,有如是者,故一世之士,無不高其爲人,嘉其節行,而臣等從遊於李寅爀者久矣。臣等竊以爲寅爀,資稟之美,操守之確,亦可以振一世頹靡之習,而其生也,遊息於斯,其沒也,又葬於斯,則實合躋祀於七賢之祠,玆敢因請額之疏,略陳三臣平日本末,仰徹於紸纊之下,儻蒙聖明,特加睿照,竝賜允許,以爲表章風勵之圖,則其有補於聖代崇賢之化,固不少矣。臣等無任云云。啓下禮曹
全羅道南原生員吳命厚等疏曰,伏以崇德象賢,有國之急務,旌孝表忠,昭代之美規,是以盛德世有祀,著於賢傳,邦家用祀典,詠於詩人,世苟有碩德宏儒,黼黻皇猷,致澤君民,開導後學,模範百代之功,則士林之尊慕,朝家之追報,宜如何哉?臣等所居之鄕,有方山書院,卽故左參贊文孝公尹孝孫,左尹臣崔葕,領議政文忠公臣李景奭妥靈之所也。孝孫,幼有異質,年纔八歲,能行定省之禮,其父贈參判處寬,錫以嘉名曰,此兒幼穉,已著百行之源,當名以孝孫。及長,力學修行,務盡怡愉之色,中癸酉文科,選入集賢殿,天順丁酉,擢重試,歷司諫舍人,乙酉,遭父喪,哀毁踰節,設返魂堂於廬所,三時設奠,躬執祭需,自廬所距家,殆過一舍,每於朝奠之後,必徒步覲母,事死事生,一出純誠,服闋,拜禮曹參判,時有撰成經國大典及五禮儀註之命,孝孫之所裁定居多,事訖,以母老乞養,特除全州府尹。赴任所,別立小廚於衙舍,與其妻,共執滫瀡,以適甘旨之供。又能敬老恤窮,蔚有治績,成宗大王,特賜錦衣一襲,以褒奬之。丙申,以大司憲,又乞終養,還歸鄕里,丙子,遭母喪,守廬盡禮,一如前喪。己酉,以副賓客,齎表賀正于皇朝,竣事還,請依中朝享先聖禮,皆設饌卓,上特允之。先是祭儀,因地而設,殊非崇敬之意,至是得正。辛亥,觀察海西,敎書若曰,孝友之化鄕里者,非一二計,聲名之動搢紳者,垂四十年,第緣愛日之誠,累上乞郡之奏,行篤顔曾,人不間父母兄弟之言,治邁龔黃,民無有歎息愁恨之苦,蓋實際語也。庚申,判禮部,初,王世子服制,與臣僚同,孝孫以爲,世子章服,無等級之別,殊失貴貴之義,乃建議,卒定七梁遠遊冠之制。癸亥,陞左參贊,五月,遘疾以卒,訃聞震悼,撤朝如儀。贈諡曰,文孝公。孝孫立朝,盡移孝之忠,事親,有格天之感,先朝奬許之敎,易名之典,炳烺國乘,今可考也。左尹臣崔葕,領議政諡文靖公恒之七代孫,司諫臣尙重之子也。稟性端重,濡染庭訓,自在孩提,在父母之側,怡怡愉愉,未嘗有疾言遽色,恭儉守靜,篤學力行。丙戌,登文科,選槐院。甲午,遭父喪,與其弟承旨臣藴,講究禮制,治喪奉制,一遵朱文公遺訓,參以我東諸賢之論,備盡情文,靡有欠缺,至今爲搢紳家遵行之規。服闋,拜佐郞,未幾,遭世昏亂,觸忤權貴,棄職南歸,杜門自靖者,十二年。逮癸亥反正之初,首被寵擢,召拜掌令,歷敡三司,聲聞藹蔚,章奏凱切,知無不言。甲戌,以應敎,超拜承旨。丙子冬,以左承旨,隨駕南漢,負覊徒步,備嘗艱險,密勿謨猷,實多濟艱之效。丁丑春,下城還都,擢拜漢城府左尹,時當搶攘之餘,國事多虞,每對廟堂諸臣,輒以鞫躬盡瘁,死而後已。勗勉甚懇,自以精力已耄,乞退還鄕,謝絶人事者,十有五年,終不出世路以終。嗚呼,葕之忠孝,終始一節,癸亥以前,則自廢者十二年,丙子以後,則屛退者十五年,是以孝廟致祭文,有曰,粵在先朝,登崇俊良,君子彙征,鳴玉瑲瑲,惟卿忠樸,首被寵擢,講肆經幄,出入翺翔,柏府·薇垣,振肅朝綱,執靮捍王,艱險備嘗,退食于家,優遊徜徉,畎畝思君,一飯寧忘,逮予嗣服,尙隔周行,不至耄期,胡遽云亡,邦之殄瘁,增予怛傷。嗚呼,此可見葕之事君立朝之本末矣。文忠公李景奭,係出璿源,德泉君厚生之六代孫,贈領議政惟侃之子也。精忠大節,實爲國朝之名臣,全德純行,備載史牒之記實,則以臣等後生末學,何敢形容其一二?第以先大王,親覽其遺集後御製詩,敬爲殿下,流涕而誦之。御製詩有曰,多年求覓得何遲。終日披看不知疲,忠款事君章奏見,誠純體國鬼神知。先朝賜杖隆恩禮,聖祖頒柑荷寵私。德協台司眞宰相,宋朝文正可方之。嗚呼,休哉,洪惟我先大王,追先朝禮遇之誠,託異代鹽梅之契,雲漢昭回,摸出景奭之平生德業,無復餘藴,隻字千金,聳動千載,此可以永有辭於天下後世,臣等更何言哉?第以故名臣朴世堂所撰神道碑銘,有曰,三朝元老,一代忱臣。國內其家,主不顧身。丹誠炳日,素節凌霜。險阻艱難,亦旣備嘗。至信所孚,能感豚魚。德全行高,彤管屢書。恣僞肆誕,世有聞人。梟鳳殊性,載怒載嗔。不善者惡,君子何病。我銘載石,人之來敬。故相臣崔錫鼎所撰諡狀,有曰,忠孝節行,卓然爲一世之範則,當北使咆哮,事變橫出,禍機迫於呼吸,人心汹駭,擧國惶惶,公以渺然一身,不懾不挫,位在元輔,毅然自當,其視刀鋸鼎鑊,如袵席康莊然,非夫精忠諒節,冠絶乎等夷,卓識高見,素講乎平昔,其孰能與於此?上之三十二年丙戌夏,以大臣,登對言公,事親至行,無讓於古之萊石,遂命旌表其門閭。嗚呼,先朝眷顧之禮,其彼其隆摯,名臣狀德之文,如是其炳烺,後生之觀感,國人之矜式,亶在於是矣。孝孫·葕,卽臣桑梓之鄕先生,而李景奭,自少來往臣等之鄕,而逮夫晩節,嘗避北使,赤舄淹遲,遺跡依然,名區勝地,嘯咳之題猶存,懿範徽則,山斗之望尙切,街童走卒,皆稱以白軒先生,白軒,卽景奭之號也。惟此三臣之遺風餘韻,蔚然爲百代之師表,故歲在甲戌,就其杖屨之所,建祠爼豆,而號以方山書院,杜工部詩句中,宗臣則廟食,此可爲徵,而朱夫子所謂,永前烈之風聲,俾後生之竦飭,可謂先獲,以臣等誠意之淺薄,尙未遑於請額之擧,臣等不敏之罪,固難自免。伏乞殿下,念三臣忠孝之節,軫文敎丕闡之方,亟命有司,頒賜恩額,表章碩德,振勵風化,千萬幸甚。臣等無任云云。啓下禮曹
全羅道益山幼學李斗錫疏曰,伏以臣,跧伏草莽,愚魯倥侗,於凡時務之要,無所知曉。然,生長閭閻之中,目擊蔀屋之愁,黎元之不忍堪苦,而愁恨於其中者,固不可數計周知,而抑其中,尤有所疾首而相告,痛心而呼天者,曰有三焉。曰,田制之不均也,軍政之混殽也,還上之乖制也。是已,何者?田者,所以出賦納稅,而亦且民命之所係也。國用之乏足,關於歛稅之多寡,民食之匱裕,自於田制之均否,故聖祖創法,則土分等,乃夏禹九等之規也,秋時踏驗,隨年增減,是周家什一之法也。傳守玆法,遵行勿失,故執卜災減,至公無私,賦不煩苛,民不勞瘁者,于今三百年有餘矣。邇年以還,法久弊生,踏驗執卜,一委於奸吏之手,故朝有給災之令,則轉成小吏之囊橐,國有蠲賦之詔,則只充貪官之溪壑,此乃恨結於萬姓,怨聲之載路者也。何幸九重之內,曲察兆民之怨,誕降釐田均一之明詔,且行面作簿便宜之新法,遐遠之老稚,窮裔之大小,擧皆拭目而望至澤,欣然而若更生矣。貪饕之官,不遵朝令,奸譎之輩,誣罔官長,只以結卜之加前爲務,不以土地之厚薄爲差,長廣尺量,則不顧其田形,而必取長闊,等數升降,則不察其沃瘠,而只循好惡,隨其銅鐵之多少,逞其無限之己慾,故富人之田,則自當陞等之處,而反降其等,貪人之土,則自可降等之處,而反陞其等,以此充彼,務得餘結。且有從民怨改釐正事目,而依前勿易,率以爲常,至使聖上之覃恩鴻澤,專歸於富民,而不及於窮民,哀此窮民,亦獨何辜?甚至於上報官摠,則一依舊量,新量剩餘,則託陳潛竊,而及夫作簿之日,不有朝家之令,爲其貿易,必委於書員之輩,故書員之自恣,比前尤甚,一結之所耕,先徵羅乙督價三斗米,次徵雜頉價四斗米,加以量付舊陳,以起執卜,應給災處,以實虛錄,必索賂價,不從,則入錄於作簿之中,而以快其志而後已,書員所徵及官家所捧雉鷄柴炭價,其他種種役價及上納三稅,合以計之,則一結所捧,其租幾何?一自癸巳大早之後,地力已竭,一斗之地所出之穀,多者二三十斗,小者十七八斗,甚者四五六斗,故所謂甚者,則雖獲登年,以所出之穀,不能當其稅,而況又窮乏之人,不有種食者,倍利出債,終歲勤苦,而至於秋成,則財竭於公私之徵,所餘者箕箒而已。資身無策,各自圖生,而失其恒心者,或投於偸盜之類,轉乞市路者,或離其父子夫婦,其褓抱流散之狀,飢寒呼泣之形,若令圖進,則殿下必將投箸而不忍食,哽塞而不忍覽矣。非徒此也,田結都摠,瞞報上司之後,除置餘數,略給民災,而憑藉乎公需衙祿,依托乎各項復戶,脅迫富民,納其結價,私用於官。又使書員,故令弄奸,先給其餌,後徵貿易,故富人所耕之價,盡歸於官家及奸吏之庫,而上納惟正之供,盡是至窮無依人之租也。由是焉生穀之土,未盡墾闢,而地有遺利,疲癃之民,不堪徵督,而道有顚散,公私俱乏,上下空虛,其如是,則以食爲天之民,將何以遂其生乎?以民爲天之主,其誰與爲君乎?徒有改量均田之虛文,面作簿便宜之僞名,而未見便民獲當之實效,至使聖上之德音,空作紙上之閑言,臣竊痛之。且夫戎政,國家之大事也,鞏固國勢者,非此,莫可固也。捍禦寇患者,捨是,難可禦也,而必先悅服其衆情,然後可以得人之死力,選擇其精銳,然後可以制寇之侵凌,故聖祖開業,以斯爲重,惟懷撫悅之道,克殫豫備之方,修鍊戎器,藏之各邑者,乃羲經戒不虞之義也。春秋點閱,每歲操鍊者,是漢書卒服習之道也。得其悅服,使之忘死於犯難,擇其精銳,使之無苟於臨急,故壬癸南寇之蹂躪,邑里蕩然,而師不潰散,丙丁北賊之長驅,國內鼎沸,而尙保其一隅,其科條之嚴密,人心之歸服,固可追想於今日,庶幾無弊於萬世,而臣竊伏見近日以來,玆法紊亂,充補軍額,專付奸吏,故所謂色吏者,不畏國家之嚴典,恣行一己之私慾,一名有闕,則廣搜數十名,發牌捕致,勿使直入於官前,而自下恐喝,視其家産之多寡,上下圖免之直,竭其廬,入充其己量,而後不告官家,私自放送,而虛辭詭飾於官,則官不察其吏之奸,而更侵他人,故充定一名之闕額,騷動一邑之人心矣。環顧境內,歷數富强,而行賂免役者,已盡無餘,然後不計其年之老稚,不顧其家之窮乏,增減年歲,徒飾文書,只取名字,苟充額數,故年壯財富之人,擧皆以錢獲脫,而老殘疲癃之民,盡爲軍保,帶行束伍之任者,兼行御營軍之役,隨行禁衛之役者,亦行牙兵之任,一身兩役,固是軍政之痼弊,而其邑守令,知而不知,任其所爲,竟與之分其利矣。是以及其上使之巡到也,襁褓幼孩,傴僂老人,不敢進見於大將之前,迫令他人,代行一時之見,而徒免疎漏之責,若非代行自當之類,則身無片衣,家乏升穀,奔走道路,救死之猶未暇給矣,軍裝凡具,其何以卒辦乎?夫如是,故諸軍所着,有傳次借用之規,互爲相資,俾免一時逢點之罪,脫然國家不幸,邊軍夜呼,各營諸軍,一時齊發,則如彼老弱,其可爲捍患之具乎?推移代行者,其何暇充其數乎?借人裝服者,於何所藉其資乎,而況旣骨之軍,仍徵身役之規,此仁政之所不忍爲者,而置之爲常,罔有惻隱之心,番布徵納,一如生存之人,故不勝其役。本家殫亡,則又徵於一族,一族又亡,則移侵於隣里,或至數十年而無已,故以一人之物故,而敗家流散者,其數頗多矣,死者之魂,儻若有知,豈不含痛於地下乎?生而離散於道路者,寧不呼訴於蒼旻乎?臣竊以爲其源,蓋出於軍死之後,不卽呈出物故之攸致也。臣竊伏見近日之物故,有本官人情,有上司人情云,而多徵錢布於死者之家,盡力於送死之具,不遑物故之備,遷就歲月,未出立案,至貽族隣莫保之患,而各邑守令,因恬而莫知恤慮,不動耳目,臣竊痛之。若夫還上之穀,所以需於國,而賑乎民者也。歲有凶歉,以此爲救民之資,邊有警急,以是爲饗卒之需,故從古曁今,咸以爲重,糴糶焉以時,散留焉必米,設倉而儲蓄焉。鎻鑰而固守之者,儘莫非爲民豫備,無使濫費之意,而臣竊聞今日之還上,其制也可謂乖矣。當於秋捧之時,有勢士夫,氣熖可畏之家,執綱鄕中,符同下吏之類,媚諂官長,盜得分利之吏,則雖有百餘石未納之穀,而置而不問,先督村落殘疲之氓,嚴囚次知,酷加刑杖,必將及期而盡捧,士夫及鄕所下吏之還穀,則寬其程限,隨願曲貸,而不計米租之精粗,只使充其數而已。如是而又有所不足者,則以未捧爲已捧,而且飾虛文,欺瞞朝廷。至於分給之時,則列邑各有謀利之別庫,而或稱以都貿廳,或稱以賑恤廳,名各有殊,而其所以私藏國穀,販物求利,則一也。使其奸猾之吏,別定色掌之任,還上米租,擇其精實,潛藏別庫,將待市直之倍減,及時貿錢,從願給利之後,餘存還上,則別給於所敬憚所親愛,而卽納之良民,則雖阽於孔急之中,越視而無救,牧民之官,固如是乎?韓愈所謂臣不行君之令,而致之民,則失其所以爲臣者,此也豈特此也?守其倉廩之吏,則以其公家之所藏,敢爲一己之私,有乘夜開庫,每石除出,故秋時納官一石之米租,已入者十七八斗,而分給之際,則或存十二三斗,甚者入於十斗之內,今之還上,其與民間倍利之債,殆尤劇矣。由是焉,民不聊生,鄒壑之餓莩相連,職此焉感傷和氣,魯邦之災眚荐臻,竟至於赤子爲盜,大掠居民,則今玆之弊,亦孔之痼,生民衣食之源,惟在於土地,而今日田制虛實之相蒙也如彼,國家捍衛之具,莫大於戎兵,而今日軍政逃故之不辦也如彼,至於倉廩府庫,所以爲民,而今日還穀歛散之失宜也如彼。噫,歷觀前古田制軍政還上,混亂濫雜之弊,至於此境,而其國有不阽於衰替者乎?必有大變通大振勵,而後乃可以去最瘼蘇殘氓,而上自朝行,下至列邑官長,無一以此,轉聞於紸纊之下,而俾爲改甎易欀之計,則如臣草野愚賤,安敢容喙於其間乎?然而目燭時艱,心究弊源,恒切杞國之憂,累發魯柱之嘯,敢忘越俎之嫌,聊曝獻芹之之忱,伏惟殿下,試垂察焉。臣竊以爲欲均田制也,則無遑曰,改量文書之已爲磨勘,只以形地之誤察,等數之錯認,卜數之頗重,已至陳廢之處,一從公議,率令改定後,列邑各面,擇定尊位,春夏農形,朔望按報於官,自本官轉報於監營,自監營登聞於朝,始於耕播之時,終於收穫之節,則某邑某州之陳起災實,斑斑可考於各道所報中文案矣。夫然後實數災卜,自朝家摠執,而頒下列邑,揭示尊位,作簿面間,一遵前秋之事目,其間或有結卜,私自與受者,査覈摘發,結卜所付之田,贖公於官家,托簿之人,流配於邊,而各樣復戶及書員貿易之規,亦不可不亟令革罷,勿以結卜,減給復戶,而必以大同米除給,無令書員輩,支供使客,而依國典,又以大同米需用,則守令無所憑籍,而賣結私用之弊祛,奸吏末由干與,而災實相雜之患絶矣。均田便民之道,臣竊恐無出於此外也。若夫軍政之闕額充數,白骨免徵之道,一身一役之策,抑有其要焉。凡爲軍保之子孫者,無端投屬於各營各官之軍官與保奴案,或付於諸學宮校生及院生案,別立名色,謀避軍役者,其徒寔繁,不可勝數。元定額數之外,沒數罷黜,而某面某里中,有一逃故兩役之軍,使其面尊位,摘出其面內曾入於軍官保奴及校生院生者,代充其闕,則以此充彼,足當其數,而軍丁有死,本官卽爲檢屍,而趁出物故立案後,亦使尊位,得充其代,則朽骨冤徵,老稚苟充,兩役旣痼之弊,非所慮也。奸吏雖欲舞弄於其間,於何用手,而有橫侵隣族之患乎?詰戎鞏國之策,臣竊恐在此,而不在他也。若乃還上之斂散出入,惟在於各邑官長,不必創設新規,但加申飭,爲先毁破其各邑謀利之別庫,而守宰土豪,別賑及私儲販求,一切痛禁,斷勿饒貸,以此意每降特旨於列邑守令,而若或不有朝命,敢自冒犯,則其邑鄕色,論以符同之罪,嚴立科條,境上梟示,而當該守令,削去仕版,永勿敍用,則守令·鄕色,自知畏忌,方其督納也,右族猾吏處,必先徵捧,而及其分貸也,斗斛米租,莫敢私用,如是則蔀屋寒民,庶蒙均濟之澤,而强斷宗武,亦無未收之患矣。此豈非平糴糶杜弊瘼之第一關棙耶?臣所以枚擧而條陳者,摠是廟堂之所熟講也,而敢以此煩瀆者,竊惟輓近以來,法久而弊生,習渝而俗訛,雖有成規,曾不遵守,雖有朝令,絶勿體行,端求厥由,亦有其祟,何則?一自錢幣設行以後,貪汚之風,日盛月熾,居官者不知守法,爲吏者惟思逐利,上下容隱,大小雷同,則度田搜丁,頒糴之際,其可以一以公無私乎?改量而民不受均濟之惠,點兵而軍不免疏虞之歎,輸糴而人不蒙賑濟之澤者,實由於囊錢之出入官廡,來往該色,則誰知方圓一微物,終爲蕩民産禍人國之大病根耶,決不可一日流行於斯世,而抑非人人家家之所共厭惡也。乃若富豪而有餘財,仕宦而爲官長者,以爲乘時料理,莫要於此,而惟恐禁遏之有令,則顧想玆世,好惡相半,若欲彼此俱便,永不爲弊,則莫如遍令國中,劃定市直,不以豐凶而損益,勿以春秋而增減,著爲常規,一遵不失,則雖工於販利者,恒定之外,無以得升合之剩,雖急於用穀者,恒定之內,不必見升合之縮,給利者無倍甲之徵,而受債者免蕩敗之憂矣。若然,則行之百世,庸何傷乎?雖然,當此狙詐飇起之時,設令朝家,採施蕘言,申頒節目,而遐邇臣民,一併奉行,未可以朝夕期也。伏願殿下,特思糾繩之策,別立懲礪之規,各道左右,每歲春秋,分遣繡衣二人,而極擇剛方寡和者,溫諭以彰善癉惡之道,申勉以剗苛蠲瘼之方,使之按廉於邑里之間,採訪於街巷之上,一政一令之有違於事目者,無不糾治之,一事一務之有妨於村氓者,無不停罷之,至於官守之得失,民生之利病,歷數條奏,痛加懲毖,則是所謂佩符而擁旄者,怵禍之念,能回嗜利之腸,升秩之計,還制立産之慾,當其土地之檢覈,則別勅尊位,從實擧行,而不敢有隱結私賣之志矣。及其軍務之充代,則各求本面,趁卽得定,而無或有隣里侵徵之患矣。又於還穀之出納,則精麤齊色,吏民趁期,亦必無舞弄稽滯之擧矣。若然,則各樣復戶也,書員貿易也,亦越隨穀貴賤,而以錢買賣之弊者,皆當依朝令寢停,而窮殘者,庶有其蘇之樂,流丐者必得還集之慶矣。然而別遣持斧之官,責以埋輪之風者,寔爲我國之令甲,而臣於窮閻,旣有經驗,或有所不行,亦不無隱憂於中者矣,何以明其然也。曰,用人之道,不公是已。伏願聖上,留心於察人之方,加意擇才之道,察其所以去取之,如匠之用木,量其長短,而付任之,如人之用器,得如伊尹之賢,則委以啓沃之任,得如召伯之彦,則寄以方面之職,必得張綱·朱雲之倫,置之於臺閣,必得召信·杜時之儔,任之以州郡,又自聖躬,體堯·舜精一之訓,而克思厥中之允執,師文王純亦之心,而恒存眞實之誠意,少無虛假之失,誕敷中和之德,立紀綱,懲庶官之違法者,推惠德,濟黎庶之阽溺者,則左右前後,罔非抱道碩德之彦,其誰與爲非乎?大小元元,咸沐其懷保之聖澤矣,其孰敢稱冤乎?二帝於變之化,三代郅隆之治,指日可待,以殿下聖哲之姿,何難乎其人之精擇也?古人之言曰,材不借於異代。又曰,十室之邑必有忠信。東方雖小,猶可爲數千里,則未嘗求之,不可謂下無其人,勿以芻蕘而棄之,如有採納,則其於致治之方,亦不無少補矣。臣無任云云。啓下備邊司
忠淸道洪州幼學韓以禎等疏曰,伏以旌賢建祠,聖朝之所以勸士也,慕德揭虔,章甫之所以寓敬也。自古名賢哲儒,杖屨所遊之地,政化所被之鄕,莫不立祠院而尊祀之,頒額號而表章之,顧今八路諸州,明宮妥靈,潔牲祀賢,棟宇相望,扁額輝暎,後學景仰,激其思齋之誠,斯文興起,蔚然崇儒之化。先正臣李滉所謂三代之盛,創見於吾東方者,良以此也。臣等伏念故掌令臣李世龜,天姿絶異,自然近道,淳篤方嚴,慈諒惻怛。粵自甫冠,知有斯學,闇然內修,循蹈規矩,立志之遠,制行之高,固已超絶於儕類。中年以後,謝絶世故,專意此事,確然以程·朱自期,大肆力於四子六經,仰讀俯思,曉夕孜孜者數十年,究極先聖徽旨,洞契大道本源。顧其要,則專用力於內,察心體於幾微,辨義慾於毫釐,一箇誠字,寸積銖累,至其知行竝進,卓然成德,則純正的確,易致安泰,杜門深居,囂囂自樂,直有萬鍾不易底氣像,若夫日用動靜,冠婚喪祭,全以文公爲法,間參以儀禮經文,繩尺一定,斬然不撓,深究敍秩之本,會其源極其流,經曲難疑,如指諸掌,問輒響答,裁定曲當,皆可爲後世法。蓋其眞正爲己,刻苦用工,眞知而實踐,深造而獨得,至行處屋漏而無愧,寸心質上蒼而不疑者,求之往古,亦鮮倫比,顧因世道交喪,卷懷峽邑,漠然不與外物交涉,造詣所極,人不能以測知矣。以其明體適用之學,亦非無意於斯世,而進退出處,一聽於義,旌招不赴,介石不回,卒莫能究其施於一世,斯民之無祿,世運之不幸,尙何言哉,而臣等竊獨私幸者,世龜於己卯歲,勉應洪州之命,下車之初,慨然以興學設敎,作新人士,爲己任,首布敎條,勸勵民俗,增置學糧,至誠勸課,邑子之請學者,先取小學·家禮·大學·論·孟諸書,親自敎授,雖簿書旁午,疾病纏綿,而晝夜提誨,不懈益勤,勉之以孝悌之行,導之以忠信之學,數月之間,遠近學者,相率負笈,願一承敎,坌集校宮,齋舍爲之充溢,未踰朞,而儒學大振,庶幾乎戶誦孔周,鄕變鄒魯,覿德者心醉,聞風者山仰,至今數十年之後,其遺風餘韻,尙足以激發士氣,振勵頹俗,使一境縫掖之類,能知學行之爲可貴,其嘉惠後人之功,豈可量哉?噫,世龜之學問,蓋本之心術精微之藴,推諸修齊治平之道,經義之深博透澈,可以裨補聖學,政模之嚴恕精密,可以彌綸斯世,經行之剡,超品之調,擢用之選,書筵之間,相屬於前後,卒以臺憲,徵書三降,則亦不可謂全不見知矣。時則上有先大王好賢樂道之至誠,下有名臣碩輔以人事君,進賢如不及,敦召力致,若將有以大究厥施,而固守山樊,終不變初志,天獨徼惠於一州,使臣等,得以親炙,蒙其提撕,獲聞爲學之方,爲人之道,是韓愈之道,不行於朝廷,而獨行於潮州,胡瑗之敎,不上於太學,而獨施於湖庠,一境人士,實有山斗之仰,江漢之慕,愈久而彌切,大小殫誠,各捐財力,建設院宇於州治之東,今已十七年所,春秋而爼豆之,朔望則焚香焉。少寓瞻依之誠,仍作藏修之所,取世龜平生訓誨之遺旨,相與講服乎其中,庶幾終身鑚仰,卒免爲小人之歸,而顧念額號扁揭,尙未能陳請於朝,使名賢安靈之祠,寂寥無稱,不但臣等之咸懷歉歎,抑或有闕於淸朝右文之化,玆敢糾率同志,裹足上來,不避煩猥,齊聲仰籲於九閽之外。伏願聖明,特令該曹,照例宣額,以光聖代文治之盛,以慰多士顒望之誠,不勝幸甚。竊聞丁亥以後,新建祠院,限以禁令,此院則自乙酉始營,丙戌畢建,以同年十月,治主揭虔,州牧人士所見知者,臣豈敢有毫分欺誣,以辱先賢乎?伏願竝垂裁察焉。臣無任云云。啓下禮曹
咸鏡道茂山幼學蔡昌遠疏曰,伏以臣,伏聞委質輸誠,臣子所以事君,崇德報功,君上所以御下,此實古今之通義,有國之令規也。臣謹按唐史,天寶之亂,河北二十四郡,曾無一人義士,而獨顔眞卿,起兵討賊,張巡·許遠,死守孤城,蓋忠臣義士,立功亂世,命效危難者,初豈有所求而然哉?特以忠憤所激,義氣所發,不暇顧一身之死生,而爲盡其臣子之職分也。我朝之鄭文孚·李鵬壽·申世俊諸人,卽古之眞卿·巡·遠也。噫,當壬辰倭寇之變,玉輦西幸,生靈魚肉,而北路之被禍最酷,而磨天嶺以北,爲逆豎之所汚,當其時也,評事鄭文孚,被創逋竄,屛跡窮蔀,無可奈何矣。幸而鏡城義士李鵬壽等諸人,會寧義士申世俊·吳允迪·崔彦英·許灌·鄭餘慶·尹岦·李希白·吳遵禮等八人,糾合義旅,遠邇協應,共推鄭文孚,爲倡義大將,乃復鏡城,遂誅叛賊鞠世弼,又誅會寧逆賊鞠敬仁,獻其頭足於龍灣行在,自是之後,南北義士,曾爲土賊所遮截,而不敢動者,咸聚鏡城倡義之陣,掃滅土賊,又却倭寇,關北一路,賴以廓淸,至有捐軀隕命而不顧者,語在故判書臣李植所撰北關誌,可考而知也。其精忠義烈,澟澟若秋霜,昭昭如白日,有光於邦國,無愧於古人,宜被百世酬報之典,而因其時道臣之掩蔽,以致旌賞淺薄,每爲識者之所慨歎矣。頃在乙巳年間,創建祠宇於鏡城地,以鄭文孚主享,而義士李鵬壽·池達源·崔配天·姜文佑等四人,配食於左右,仍皆贈職,又命錄用其子孫,而惟會寧,久稽尸祝之擧,公議莫不慨惜,立祠於城內,享文孚於北壁,以申世俊等八人,配食於東西矣。先大王朝,筵臣朴弼明,以監賑御史目擊,還朝而奏達于榻前,特命賜額,而猶有欠闕之典,故臣敢冒死仰陳。蓋壬辰討賊之功,鏡城·會寧諸義士一體,而鏡城義士四人,則旣蒙贈職錄後之恩,會寧義士八人,則未有褒贈之命,皇天雨露之澤,有所未均而然耶?此不過鏡城,則創建祠宇,時有道臣之啓請也,會寧則無奏達之人故也。雖以日月之明,猶未能普照於陰厓幽谷,理勢然也。倘使一體之人,獲蒙一視之澤,則其所矜式於邊方,勸勉於永世者,爲如何哉?且念賢臣之必有諡,乃所以易其名也。文字之功烈,旣如彼,職贈貳相,獨未施易名之典,豈非聖世之一欠事也?伏願聖明,特爲賜諡,以昭旌忠褒義之美意焉。且臣竊伏念故奉朝賀臣南九萬,大有功德於北路諸州,而於茂山,有建置關防之功,作成人才之惠,民居永奠,儒化大興,功利惠澤,浹人肥髓,一邑之人,追懷其德,與近邑章甫,合辭同力,設生祠享爼豆,以寓尊慕之誠,及其沒也,仍爲祠宇,永作妥靈之所,以故判書李世華,追享一祠矣。因朝家毁撤諸路生祠之令,此祠混入於毁撤之中,人到于今,愕然失望,齋咨涕洟,而必欲籲天者也。竊念朝家之毁生祠者,豈爲如此祠而發也?末俗多謬,人心不古,吏亦要譽,民或求媚,無功德可紀,而頌德之碑豎,畫像之堂起,誠可恥而反有弊也。如此之碑,如此之祠,踣之可也,撤之可也,而當是令之出也,限某年前後,在其前者仍之,在其後者祛之,玆豈非古爲實,而今爲虛也?由是觀之,虛頌者,雖日毁十祠,未爲不可,而實德之被于民,功績之光于國者,烏可一拘於定限,而混爲撤祛也哉?臣請悉陳此祠之不可撤,惟聖明之照燭焉。茂山之地,卽古之老土部落之遺墟也。此胡穴,我邊疆,伺釁竊發,大爲生齒之患害,會寧以南至端川,設數十列堡,以備此胡也。自此胡徙居之後,無人入居,久爲空虛之地矣。奉朝賀臣南九萬,審察山川之形勢,可合關防,土地之沃厚,可合民居,圖上方略,疏陳利害,請設置鎭,而朝廷姑先移置茂山·豐山·梁永等鎭堡,厥後更陳前請於筵席,特陞茂山鎭爲都護府,遠近貧民之無田土者,扶老携幼,歸者如市,築室治田,永奠厥居。自此之後,長白山之南,豆滿江之內,皆爲有用之地,而自會寧至端川數十列堡,更作內地,控引三·甲,蔽遮六鎭,爲國家之藩屛,此所謂有建置之功,而民居永奠者也。何謂有作成人才之惠也,其在北路也,訓誨多士,日事勸課,設書齋而名之曰,文會堂,拮据錢穀,以資齋中之供給,多印書籍,俾爲士子之講學,擇定訓長,作爲學規,必先之以孝悌忠信之道,敎之以冠婚喪祭之禮,使有持循遵倣,時時親自試講及試製,考其優劣,施之以賞罰,其中俊秀拔萃者,則加奬而優待之,一路士風,洽然丕變,雖潮韓蜀文,蔑以加矣。此所謂有人才作成之惠,而儒化大興者也。文敎旣暢,兼修武備,又設揚武堂,其勸課奬勸,一如文會之規,使之程督,成效大抵,是故,北路諸州,多出文武之才,此其爲國爲民之大功力也。又於道內,創置親騎衛,而設取才之法,勿論儒品公私賤,竝許試取,居魁者,擧實啓聞,賜第或賜爵,公私賤,則許令免賤。夫科第爵祿與免賤,人之大欲所在,以此激勸,孰不鼓舞奮發,鍊熟其才藝哉?是以本道親騎衛,有持弓拍馬之勇,有親上死長之意,脫有緩急,則冒矢石赴湯火,當專責於此輩矣。其捍邊境振人才之長謀遠慮,莫非大有功利於國家,豈但有惠澤於小民而已也?不有享祀之擧,難報莫大之功德,故當初立祠,實出於衆民之血誠,而興學作人之化,非循常遺愛之比,則因此祠,而雖爲之書院,自朝家賜額可也。方諸古昔之生祠,猶且卓爾,而寡比矣,何可因毁彼冒設之祠,而定其年限,忍使此祠,終至於混同毁撤哉?至於故判書臣李世華,則茂山設邑時按使也。創設之初,凡百規模之指畫,皆按使之所勞心而費力者也。於府民,誠有沒世難忘之澤,而況且居官淸白之操,旣於抄選廉謹之目,晩歲特立之節,較著於扶樹倫常之時,其貫日精忠,雖絶塞殊方,景仰欽慕者久矣,故一體合享矣。不幸祠宇旣撤,儒相闕奠祭之儀,士庶失尊慕之所,此非但北路輿情之所冤鬰而已,其在朝家崇德報功之道,豈不爲欠典也哉?臣早欲籲天,而身居遐裔,歲値凶荒,不能自拔於飢饉之中,且畏僭率之誅,泯默逾時矣。伏聞有求言之旨,裹足於數千里之外,敢竭寸誠,冒萬死仰陳。伏願殿下,特令廟堂,考其功德之有無,議其享祀之可否,臣之一言半辭,有過其實,卽誅妄言之罪,不然,則使之更立祠宇,仍賜恩額,以慰藩邑輿情,不勝幸甚。臣無任云云。啓下禮曹
慶尙右道泗川龜溪院生崔應井等疏曰,伏以崇德象賢,國家之先務,腏享寓慕,士子之至願,斯豈非表揚之典,增光於治道,廉立之功,有關於後學而然者哉,臣等所居泗川縣,有龜溪書院,乃先儒副提學臣李楨爼豆之所也。楨之學問行誼,允爲斯文之標的,則非臣等末學,所可復論,而今者臣等所欲追享於是院者,故大司憲忠貞公臣金德諴也。請以龜溪之不可不以德諴竝享之意,謹爲殿下陳之。德諴,卽仁祖朝名臣也。天資剛正,志操淸孤,孝友之行,忠直之節,實爲一代之模範。昔在昏朝,逆臣爾瞻等,將廢母后,脅百僚廷議,刀鉅鼎鑊,以胥言者。德諴,時以軍器寺正,草累百言,引聖證經,痛陳母子大義,而未及上,得見文忠公臣李恒福,忠貞公臣鄭弘翼所獻議,歎曰,吾所欲言者,二公已先之,吾又何加?古人有請與范仲淹同眨者,吾只一死足矣。遂書紙以進曰,臣一片愛君之心,與李恒福·鄭弘翼一也。十六字以進,奸黨合啓,卽請絶島安置,德諴,始栫棘南海,到配七日,兩司密啓,托以疑與倭交通,請移北塞,遂配穩城,未久因虜警,又密啓疑與虜相通,徙置於泗川,此乃兇黨,最爲嫉惡,欲其必死於道路之計也。越六年爲天啓癸亥,聖祖改玉,彝倫復敍,首拜執義棘籬之中,自是以後,遭遇明時,正色立朝,益勵志節,迭長三司,屢進昌言,凡歷職內外,幾至五十年,氷蘗之操,終始如一,遂與先正臣文正公金尙憲,同被廉謹之選。逮至丙子,虜人之僭號來脅也,庭議靡然,不知所出,德諴,時以大司諫,進斥和疏,以爲天王未命之號,隣國稱之,則春秋討之以黨惡,今蠢玆蛇豕,食我皇土,黃屋左纛,不可共一天。伏願殿下,追法宣祖至大至剛之義,以爲百官萬民之倡,進駐平壤,勅令帥臣,申之以軍律,視之以必死,使盡陰雨之備,毋以一箇和字,爲安宗社大計云,當時斥和陳疏,不無他人,而辭嚴義正,實無加於斯人者,跡其平生。由前而言之,則金墉禍逼,兇熖爇天,倫常墜地,而能一言扶倫,奮發不顧,澟若大冬松柏,斯已奇偉特絶。由後而言之,則大敵傍狺,朝野蕩越,莫不褫魄喪氣,而又復尺疏抗義,精誠激昻,直與日月爭光,儻非平日所守之確然難奪者,烏能與於此哉?亞聖所謂不能淫而移而屈者,其庶幾焉。況我聖祖,嘗下備忘于賢館曰,金德諴,立節昏朝,扶植綱常,遊心墳典,博通古今,求之當世,鮮有其倫,予自謂能得師儒矣。數行綸音,炳若日星,則其樹立之卓烈,學術之明䆳,於此尤可見矣。夫以德諴之賢,其爲後學之尊慕,固無遠邇,而顧此泗川,卽德諴圍置之地也。六年居謫之所,有非一時棲息之比,講磨訓誨,作成後學,使海濱僻陋之地,得知爲學之方者,實賴德諴相繼李楨而奬發也。其餘芳遺馥之薰襲於鄕人者,至于今未沫,臣等雖居海陬,慕賢之誠,同出秉彝之天,欲以德誠,竝享於楨祠,爲士子藏修之所,而不敢專輒抗疏之議,蓋已久矣,而嶺海迢遞,請籲無路,志願莫遂,抑欎以度,歲月寢久,而士論愈激,列邑章甫,亦莫不慷慨興嗟,聞風相應,今始齎疏,裹足千里,艱難上來,仰請於九閽之下。伏願聖明,深察德諴節義之如彼,俯諒臣等所言之爲有徵,明詔有司,亟擧竝享之典,使下邑之士,得遂尊賢之誠,以爲觀感興起之地,不勝大願。抑臣等竊伏聞比來,朝家申禁疊設書院,其中新創之類,有司皆格而不行,此則乃爲一人專享疊設之謂也。若其追享於賜額之祠,則與新創有異,是以近者章甫之爲請追享者,輒皆依例許施,非一非再,蓋旣非主享,則不可論以疊設故也。顧此德諴祠宇,亦在於他道,而俱非專享,則臣等之請以追享者,元無疊設之嫌,而況德諴之必爲可祀,宜莫先於玆土,則他邑之有祀與否,非所可論,在聖朝崇奬激勵之道,必不靳許於臣等之請矣。伏乞聖明,特垂睿覽,矜臣等遠來之誠,卽許所請,以副士林之喁望,不勝幸甚。臣等無任云云。啓下禮曹
忠淸道鎭川進士李始振等疏曰,伏以郡邑祠院之設,朝家所以尊德尙賢,右文興化之本,而其始也,未嘗不出於多士之請者,蓋以其人聲光之所被,杖屨之所及,觀感景慕,求所以爼豆而崇奉之,必有其地焉。惟此鎭川一邑,卽故領議政臣崔錫鼎辛巳謫居之地,而愛其有溪山之勝,旣蒙放而不去,築書室,扁以太極,周圖邵丸,把玩其中,日與遠近學子,討論經藝,相羊水石,樂而忘世,便欲終老於斯,則其嘉惠一方,誘掖後蒙,視他尤有別焉。故旣沒之後,相與協力鳩工,卽謀建祠於舊居之傍,旣已聽於中外薦紳章甫之論曰,禮所謂鄕先生歿,而祭於社者,鄕人固可得以私焉。若錫鼎,事業在王國,德學尊士林,其別祀典錫號額,宜出自朝旨,以致隆而尊體,不可以無請而私擧者,臣等欲亟以是,登聞於朝,顧時有不可,隱默以俟,蓋久矣。廁聞近日,朝著更新,士流彙進,此正表章名賢,興起斯文之大機會,臣等方可以此言進,玆敢相率封章,干瀆宸嚴,惟聖明,少加察焉。臣等固下邑蒙士,其於錫鼎所存之實,誠不足以知之,然,其來也,爲祠院之請也,亦何至汚阿浮慕而已哉?請以平日得於觀聽者,陳其一二焉。竊嘗聞先大王御世之初,經幄諸儒,極一世之選,而其博學精識,見稱眞學士,衆推錫鼎爲第一,每筵席侍講,自天人性命之理,經邦出治之謨,究極源流,反復啓告,其以說書,侍東宮也,講大學,洞解奧義,論說明暢,間以病故,不就直,則有崔說書久不見之敎,其受知己如此,自通籍以來,慨然有當世之志,朝章國故,政弊民瘼,留意講究,得其要領。及登宰輔,興弊政救生民,擧遺逸修典章,破黨目公用捨,以之崇儒重道,丕變世敎,輔成一王之治者,未嘗不惓惓於筵對疏陳之間,前後十入中書,隆恩異數,曠絶千古,而輒爲黨人之百計謠諑,曾不得一日安於位,使尊主庇民之術,不盡布於當世,而其立朝本末,槪可見矣。況伏聞玆者,將配食於先大王廟庭,際遇之隆,功澤之盛,已有一代之定論,固無待臣等之言,聖明亦洞悉矣。若其學術文章,稟於天者,固絶人,自六七歲時,誦經傳如已言,十二,通易經,卦爻占揲之法,手劃爲圖,通覽百家,下筆成章,出而請業於一代名賢,咸以遠大期之。自少至老,講誦不輟一日,博通十三經,自朱子註解及古箋疏諸家,至於濂·洛諸賢文字,貫穿搜剔,講說若取囊中,玩索箚論,終始無倦色。嘗曰,聖賢書,君子可以沒身也。佛·老異端及王守仁輩學術之疵,俱論其通蔽得失,多所論著,亦且玩心,高明窮格靡不到理氣源頭,天人妙奧,宇宙世界,方國輿圖,一皆根極而眇論之,星曆筭數,字韻律呂之學,莫不旁通而精詣,尤䆳於禮學,吉凶嘉賓,徑曲疑變,通貫條達,凡有疑問,未嘗考閱本書,輒口占酬答,證照明當,指次的確,論者謂識學之淹博通悟,前輩儒賢,亦當有遜,文章亦本源六經,以載道明理爲務,以雕刻叫噪爲恥,讀之可知爲儒者之文,資稟則淸明高朗,樂易英達,貌莊而氣溫,外和而內剛,雖不規規於繩尺,而忿勵之容,不設於色,暴慢之言,不出於口,寬而容衆,惠而濟物,絶祛懻忮,虛襟受善,百罹讒毁,曠然無愠,儻所謂追琢其章,金玉其相者非歟。制行,則悅親以志,左右無違,內外親黨,曲加敦愛,周窮恤孤,雖疏賤不遺,至爲之嫁娶成業者甚多,敎人,則以身禮下,接引才俊,訓誨勤摯,多所成就,而寒生賤流,曲推恩意,一藝一能,輒加奬拔,以此八方人士,咸以爲歸,出入門庭者,踵相接,而亦不敢以勢利,干請自通,是其誠意之所感,非苟然也。臣等未知古所謂道學君子者,果何如,而以通儒之才,任當世之責,領袖士林,名德粹然者,求之近代,蓋未有其倫,則其蓍龜王國,如司馬光·呂公著,山斗標望,如韓愈·歐陽脩,蠶絲牛毛,理會精微,亦不出於程·朱法門,而流風餘韻,俱可以垂世範俗,則其爲後學之尊尙,夫豈有遠邇之間?獨臣等所居之邑,誠以聲光所被,杖屨所及,姐豆之奉,宜在於此,而營度旣久,專輒是懼,敢以請命於朝,在聖朝風勵鄕俗,鼓興儒化之道,亦宜垂恩褒寵,以慰學者之心也。伏願殿下,永懷舊德,追念宗臣,深察錫鼎文學經綸之實,合致儒宮之享,特允臣等建祠之請,明詔有司,賜以恩額,則豈獨一方斯文之幸而已,實副一國大同之論,而亦足有裨於始初淸明之化矣。臣等無任云云。啓下禮曹
咸鏡北道幼學吳昌運等疏曰,伏以臣等,逖在荒裔,隔絶王京,蠢蠢蚩蚩,貿貿倀倀,而獲聞禮敎,粗知忠義者,實賴先正臣奉朝賀南九萬承流宣化之功德,其遺風餘澤,沒世而難忘,崇報之道,瞻依之方,亶在於爼豆之享,亟宜腏食先賢之廟,玆敢相率裹足,不遠數千里而來,猥瀆於宸嚴之下,伏願聖明,特垂澄省焉。竊伏惟念,先正之德業學問,深造高詣,有非臣等之所敢窺測,第其天稟,純粹溫良,宅心,剛方正直,歷事三朝,首尾五十年,契合昭融,恩禮隆摯,文章德業,爲世一人,淸名直節,終始如一,衛宗社扶國脈之大勳勞大事業,固已著見於當世,布王化闡文德之大德澤大功利,亦且久洽於北路,臣等請撮其一二而陳之。其以按臬而來也,特念維北一路,雖是王跡肇基之地,而世遠風移,漸不知學。於是,克推心學之餘心,以振作儒化,倡明文敎,爲己任,慨然銳意於培養人才,修明學校,訓奬多士,大行勸課,諄諄誨化,若父兄之於子弟。本道舊有文會堂,而中廢,遂乃重修而經紀之,厚捐財穀,以資供給,多印書籍,俾資講討,擇定訓長,作爲學規,必先孝悌忠信之方,敎之以冠婚喪祭之禮,使有持循遵倣,時時親自考試,第其勤慢,賞罰以勸勵之,拔其俊造,奬詡而優異之,一路士風,洽然丕變,雖韓愈之治潮,文翁之化蜀,蔑以加矣。文敎旣暢,武備兼修,亦於揚武堂,其勸課奬勵,一如文會之規,而使之程督,成效大著,是以關北諸州,多出文武之才,而粗曉禮義之節,此其出於爲國家盡職之血誠,而終爲士民之大功德者也。顧玆六鎭遐荒,尤被其澤,莫不向學奮武,迄于今文士輩興,武備修勅,人懷親君死長之心,俗有愛親敬老之美者,伊誰之力歟?噫,利澤之入人者深,德業之扶國者大,宋室之范·馬,唐家之宋·張,今復見矣。且其云亡之日,士民七千餘人,一時同會於咸興江上,南望而慟哭,自古有遺愛者何限,而玆實載籍之所未聞也。功德之隆厚,旣如彼,人心之歸慕,又如此,追報腏食之典,烏可以少緩哉?本府舊有先正臣鄭汝昌·奇遵·柳希春·鄭曄·鄭弘翼·金尙憲·鄭蘊·趙錫胤·兪棨等合享書院,朝家以此九臣,皆有功德於北方之士民,特許其祀享,頒恩額而致芬苾,仰惟先朝賞德褒賢之道,至矣盡矣。此九臣,旣已建祠而俎豆之,則南九萬之有功於北方士民,旣與之相符,而其倡明儒敎,扶植世道,前後一揆,則竝列於一堂,配食於千載,玆豈非國家之美典,而斯文之盛事乎?此不但一路士民之同情,亦係一世公議之所允。伏乞聖明,俯軫多士之情,曲察遠涉之意,特推尙賢之意,光降腏享之命,使先正臣南九萬,合享於九臣之祠,以爲宗祀矜式之所,不勝幸甚。臣無任云云。啓下禮曹
咸鏡北道幼學朱必燁等疏曰,伏以褒功表忠,國家之令典,報德慕義,士民之公議。臣等伏見故相臣金宗瑞,受英陵特達之知,任北方節制之權,蕩掃夷種,克復土疆,崇勳偉續,昭在國乘,照人耳目。故相臣皇甫仁,亦以其時體察使,來住北方,與宗瑞,協心規劃,築長城以禦寇掠,設屯田以護耕耘,使一方黎庶,至于今安居暇息,惟此兩臣,實是同功一體之人。粵在萬曆甲寅,故忠武公金應河,以兵營虞候,來莅玆土,築城鑿池,撫士訓卒,凡諸敎鍊之方,捍禦之具,靡不用極,北方之人,追思至今。蓋此三賢臣之奮忠敵愾,樹勳宣力於前後,以壯邊圉,以固藩籬,國賴其功,民受其賜,正如李牧之在北邊,杜預之鎭南土,而若其仁·宗瑞之盡心所事,之死靡他,有足以勸人臣之忠,而應河之隻手扶綱,義振華夷者,尤有辭於天下後世,此豈但爲遺黎之頌德,老校之興思而已哉?國家之所崇奬,士林之所矜式,宜亦無大於此者矣。曾在先朝,故相臣閔鼎重,任本道觀察時,採一道公誦,狀請立祠,竝享三賢臣於一堂,瞻聆所及,莫不歡欣鼓舞,而第緣尙未賜額。凡係崇奉之儀,率多苟艱,殆不成祠宇貌樣,而迄今五六十載之間,莫有爲之建請者。噫,太平日久,彌文畢擧,小廉拘節,微功細勞,亦莫不爼豆尸祝,酬報靡憾,而顧此三賢臣之豐功盛烈,大忠偉節,卓犖炳烺,震耀今古,而數間妥靈之地,尙無恩額之扁,無論士林之茹恨,抑豈不有歉於盛世顯忠之典哉?玆敢千里裹足,相率叫呼於九閽之下。伏乞聖明,追念三臣之功烈,俯察多士之誠懇,特頒恩額,以賁觀瞻,俾遐荒絶域之人,有所觀感而興起,士林幸甚,風敎幸甚。臣等無任云云。啓下禮曹
忠淸·全羅兩道儒生進士金壽龜等疏曰,伏以臣等,竊伏見故儒臣尹宣擧及其子拯,俱以一代宗師,累朝禮遇之臣,橫被凶賊之誣,枉列于罪籍,今已七年于玆,公議之抑鬰,士林之痛傷,爲如何哉?念昔先正臣趙光祖,爲衮·貞所讒,身被極典,而仁宗大王踐阼一年,卽令昭雪,使後世,知光祖之禍,非中廟本意,而專由於衮·貞等之構害。先正臣李珥·成渾,爲仁弘所陷,寢諡奪爵,而仁祖登極之初,首許追復,使國內,知珥·渾之禍,非宣廟本意,而專出於仁弘之構誣,兩朝所以汲汲伸雪者,正司馬光所謂王·呂所建,而非先帝之本意者,改之當如救焚拯溺者,豈不有光於中廟·宣廟尊道之盛德,而爲今日殿下之所當法乎?蓋兩儒臣被誣,專由於賊臣昌集,以患失之心,闖伐異之圖,思欲盡斥士流,而顧難人人求罪,若於善類宗師之地,橫加汚衊之名,則其群起力爭之日,可以售網打之計。且見先大王於拯,禮遇絶異,向來進退朝臣,屢以斯文之故,其視尹氏,爲骨讐血怨,以爲必加之以難洗之累,擠之於罔測,然後方可以肆行胸臆,無復顧忌,乃就宣擧文集中,摘抉文字,粧撰爲說,陰嗾凶球,先試以誣聖祖之說,而昌集亦自慮其言之白地構揑,有難以遽售欺誣之計,初則以爲宣擧,心非誣聖祖,而跡則誣聖祖,其人不可罪,而其書不得不毁,閃幻其說,成出僭妄之案,欲爲由淺入深之計矣。未幾,普澤疏果出,以爲其書已毁,其身不可不罪,臚列勘斷,一襲球說,竝與拯而構誣之,追削極律,遂及兩代,其所以經營排布,首尾和應者,極其巧密,以致日月之明,遺照於覆盆之下,市虎之疑,終成於三至之餘。臣等,以誦法尹氏之人,非不欲一干聽卑之聦,以暴窮天之冤,而凶集等,或恐事情悉暴,聖明回照,遂設封章之禁,以絶進言之路,旋又聖候久愆,仙取遽賓,翼室塊苫,未有命戒,臣等抱玆耿耿,不敢瀆擾者,厥有年所。玆者賊集輩射天之計,果成於樹黨孤主,積年醖釀之餘,皆以簒逆伏法,則儒臣之被其誣衊者,固將不辨自雪,而側聽累月,尙未有處分,臣等聚首訝惑,不勝抑鬰之忱。玆敢相率裹足於千里之外,齊聲呼籲於九閽之下,以冀聖明之裁察,而第以兩儒臣所遭首尾六七十年,事端層疊,藤葛至煩,如欲悉數而告之,則蔓辭蕪語,抑恐有妨於省覽,只取當日被誣之目,條列而陳之。伏願聖上,虛心明聽焉。蓋宣擧,自經患難之後,獨抱蹈海之志,守義山樊,專以實工,終始大節,無可疪摘者,非但擧國知之,聖祖亦已累奬之矣。雖有忌忮之人,亦無一言之毁,而特以與宋時烈,自少定交,情意深厚,而見時烈出當世路之後,行已處事,多不厭於人心,宣擧深憂且惜,至誠責善,前後勉戒,不啻十百,而其言正直,切中其病。時烈性本猜愎,不能客受,而中懷愠憾,積有年矣,猶不敢顯加詆斥者,蓋以宣擧平日,自無可指之釁故耳。及宣擧沒後,拯往托墓文於時烈之日,以己酉年宣擧遺札,持示於時烈,其書數千言,大抵以開言路祛私意,破偏黨解禮禁,爲責勉之實,而辭嚴義正,下得頂門之針。時烈見而不忍忿忿,回思汚衊之計,遂托䥴言,生出江都事,其所用意,極其崎嶇,言言無非打囮之說,事事必托旣故之人,以致隨事辨詰,終無根脈,故時烈或謝以錯料,或諉以自當,逮至甲子年間,拯之辛酉擬書發,則怒拯論己之學術也,復以江都事,辱拯兩親而報之,其事之虛謊,其言之駭悖,雖以自中之人,有不得遮飾矣。故自甲子至戊辰五年之間,慫慂其徒,群起而攻拯者,不知其數,而類皆傷倫敗禮之說,而最後時烈,自投一疏,語尤無倫,先大王深察其然也。父師孰重之敎,炳如日星,堅定數十年,不少撓於讒小之巧簧,其扶天常樹人紀者,卓然於兩儀之間,彼雖百端爲謀,必欲逞毒,而隨處破綻,不得售計,則日夜費〈辭〉,思以爲寧襲子光之餘謀,加之以誣聖祖之目,則可以眩惑聖聰,而必遂意慾也。乃曰,敢引聖祖以自況。又曰,杜擧之說,謂聖祖有可罰之過。又曰,藉重䥴賊之言,所謂引聖祖自況者,蓋因宣擧自銘中,有同患難人一句語,勒指以爲自況於聖祖。噫,自古君臣,遭値患難,與同險阻者何限,而自道其事,如莒巾車者類,非止一二,則其可一一目之以以臣擬君而罪之耶。杜擧爲名,識其不忘也。引用取義,只在於此,蓋曰,困吾言,而不忘江都之事,如覩斯爵,而不忘規警之意云爾,則執此而以爲,謂聖祖有可罰之過,是豈人臣所敢出口者耶?若其藉重賊䥴云者,尤不足多辨。宣擧在時,䥴未作賊,宣擧,方以江都事,引咎自靖,而䥴,乃移書勸出,故偶錄其言於私記中者,只明其刺謬於己意而已,顧何足爲累於宣擧,而欲以此病之耶,誠未滿一哂也。至於句踐·延廣之說,其意正欲聖上,法文王之仁,講春秋之義,興周道於東方。且其所謂盤樂怠傲之云,亦出於警戒無虞之意,全書具在,一覽可了其意,而時烈懟筆,追成於兩家情誼睽乖之後,至以爲非笑聖祖,付授其徒,以爲他日構禍之計,而凶徒之傳襲陰謀,奉行成算,一如其計,自古奸兇之摘抉文字,構成罪案者,未有如此輩之巧慘,則宜其戕害仁賢之手,轉以爲簒逆君父之謀。噫噫,尙忍言哉?至其斥拯以背師者,此事源委,言之甚長,臣等不暇枚擧,請以公理之至正至明者,竭兩端而陳之。夫兇徒之斥以背師者,旣自以爲有所據,則其所爲言,宜亦有一定之論,而由其理屈辭艱,終不能成說,故自未免累變其說。始則曰,外存師生之名,而移書別處,暴揚其短,此背師也。中則曰,墓文未嘗辱其父,而拯乃無端相絶,此背師也。終則曰,擬書,極意臚列,古今無此箴規,假令時烈,眞有此過,拯何忍爲此言耶?此背師也。其中稍黠者,統而論之曰,四十年來,曾無一言違拂,猝然以義理王霸之說,謄諸書尺,墓文前後,其人賢否,何遽頓變?向使墓文,一循其願,則擬書必不出,此眞背師也。至其尤悖惡無倫者,則直以謂父師,無輕重之分,父師分輕重,則君臣分輕重,而師道終至於滅絶,雖爲親而絶師,是亦背師也。摠之其言,節節乖戾,實有杜絶倫紀之憂,其爲世道之關係,顧如何也?噫,拯所以絶時烈者,只在於辱及父母,不得不絶而已。其曰移書,其曰墓文,其曰擬書云者,都不係於絶之之事,渠輩亦知其因辱親而相絶,則其絶也,固無一分可疪,故必欲掩諱此一段,而索出別般事理,乃曰,移書別處也。墓文無辱也。擬書臚列也。言巧且慘,都不近理,蓋拯,穔疑於時烈之本源,欲一痛加規切,冀納於遽改之境,久矣。乃於辛酉夏,草定擬書,而文純公朴世采,習知時烈之本性,慮歸於大段逆境,挽而止之,終不果送,拯,有疑莫質,有藴莫吐,抑塞悶鬰,無處可語。一日拯之妻姪權以鋌來訪,以鋌,卽時烈之外孫也。語及時烈,仍擧擬書之大旨,言其有書不敢送之意,蓋以鋌之於時烈,非比之泛然親屬,言之固無嫌也。且冀轉達時烈,或有叩問之意,則庶得以畢辭,以效此款誠也。及時烈聞,而怒氣勃勃,往來門人,紛然喧謗,世采驚訝,莫知其由,書問於拯,而拯初不欲煩諸書尺,泛然爲答矣。至於再三强問,則有不得終諱者,略擧與以鋌問答之辭,報其曲折,兼問處義之方,此拯所謂齊人妻妾之泣訕者也。其間事實,不過如此,而以此,謂之暴揚,豈非萬萬無據之甚乎?若夫墓文,則時烈所撰,摠論全用世采之狀文,乃曰,我則不知,隱語嘲姍,用意陰詭,其不欲犯手稱揚之意,雖固有之,亦無顯然疵貶之辭,則初無絶不絶之可論,而今彼輩,欲證其不當絶之義,輒以墓文無辱爲言,至其僇辱兩親,如水濱忍人等醜悖慘毒之言,則一切掩諱,不以上聞,故雖以先大王之明聖,猶有所未燭其實狀,乃以墓文,元無辱說爲敎,此臣等所以切痛於奸小輩,眩惑欺蔽之術也。所謂擬書之事,蓋時烈,崇虛名,不務實德,好高論,以拒忠益,傲然自大,居之不疑,克伐怨欲之習,隨處闖發,宣擧生時,一歸之於氣質之病,而猶且規戒不已。拯於其時,只從家庭之見,而別無躬自陳戒之擧矣。及夫宣擧沒後,時烈之位望益崇,威勢益張,而其所持論處事,待人應物之道,多出於陰險,忮克之私如故,參判臣李惟泰禮說事,可疑之端,非一,顯有心術呈露,掩蓋不得處,雖欲曲爲回護,歸之氣質之病,蓋不可得矣。拯之慨惋痛惜,於是益切,非不欲極言救正,而其時時烈,方在栫棘,刺口規砭,恐資讒賊之頰舌,隱忍不發矣。及至庚申,時烈宥還,則其所處已居鄕,謀王體斷國論者,全失儒者規模,種種病敗,無復餘地,拯之心,以爲師者,道之所存,其道一非,則爲師之實,亡矣。其所干係,至重至切,沫血飮泣,殫誠竭意,以冀其萬一之回悟者,自是天理人情之所必然,此箇道理,炯如靑天白日,非晻昧難知者之比,可謂質之聖人,而無疑者也。然於此前,拯,以墓文事及李惟泰禮說等事,質疑於時烈,大觸其狠性,情志已被阻矣,言語亦不能入矣。隨事獻規,不可復望,故寧作一書,誴載本末,一遭痛諫之外,更無他道,此擬書之所由作,而至以比干一言而死,爲心者也。第以時烈之崇高亢盛,擧世趨服,而今乃斥其本源,論其學術,冀或轉移於一書者,固非單辭片言,曲意微諷,所能動其萬一,遂乃竭其心思焉。罄其知見焉,昭暴事實,以明其學術之差,極論學術,以證其本源之病,一言一句,無非藥石,而要之皆肝膈中流出,若使時烈,因此自反,小加懲毖,則息黥補刖,猶且不晩,而世道之害,尙可及救也。所以望之者切,則指陳,安得不詳覈,所以論之者深,則引擧,安得不纖悉乎?極言以畢其誠,痛陳以竭其意,如是而後,庶有動聽之理,而縱不能入,亦可以自盡在我之分,無復餘恨矣。所以彼輩之論擬書者,於其所條陳處分,救解之不得,措說之不得,徒以極意臚列,爲拯之罪。乃曰,時烈雖有此過,拯何以言之。噫,師有過失,而弟子不諫,則諫戒之責,更待何人乎?必如其說,則依阿唯諾,助成其過,而後方可謂之弟子之道耶?其所指陳病根,推源心術者,無一言之無來歷,無一事之無證據,而雙行竝用之稱,猶是委曲宛轉,不敢直斥底語意也。今若不論時烈過失之如何,徒以擬書中辭意,謂之數罪,則從古忠臣如逄·干輩,盡言於其君者,皆可目之以數罪君上耶。況拯,自有此事以來,終身含恤,杜門待盡,戒其門生子弟,絶不道時烈之長短,至於其前後所遭橫逆也。亦必力止士友,俾不一遭伸訴,唯於事關先誣處,則從實直辨,若或語及已事,則隨問略答,故雖其出入門墻之人,猶不能詳知其事端,終拯之世,犯而不較,其處義權度,一出於苦心眞誠,無毫髪忿懥之意者,孰不悅服而欽歎也?彼小人之誣害,固無足可論,而時移事變之後,終以此,爲追罪泉壤之累,豈非命也?方宣擧在世也,凡所以責善於時烈者,無事不言,無言不盡,拯於其時,固無事於劘切,而宣擧蓋嘗敎拯,使之隨事箴砭,必納於無過之地,故拯之獻替之誠,顧未嘗一日忘于心,雖時烈在謫之日,苟有可言者,無不件件證正,如墓文禮說等事往復,皆所以質疑而救過也。自是以後,究考時烈言論出處,備觀時烈內外本末,多有挾雜私意,背馳正理者,則本源之疑,於是乎滋甚,遂有擬書之作,而乃曰,四十年來,無一言違拂云者,何所據耶?宣擧墓文之托,實在於癸丑,其時則兩家之交好未替,師生之情誼不隔,托以先銘,固是常事,在時烈言之,則以宣擧之平生執友,受孝子至誠之托,如有不合於心者,則初不擔當可也,作之而自陳己見,亦可也。不此之爲,而記述之言,有若素昧者然,借人論敍,全不誠實,墓道修辭,何等重大,而崎嶇用意,捭闔爲辭,實有恒人之所不爲者,人孰不窺見其心術也?況拯之請改,只欲時烈敍其己見而已,非欲其溢美,而時烈從違前却,隱語嘲戲,無所不至,世采所謂抑揚反覆,其說愈多,而人心愈不服者,此也。拯之疑時烈本源者,蓋始於此,而豈以此,遽變其師生之義也?當此之時,師生之義未變,而時烈病痛,轉益沈痼,許多狼狽,無復可恕,決知其爲本源之病,以拯之情深義篤,不可恝視,則豈嫌於墓文之事,而却立不言乎?此尤無是理矣。今則不待拯言,而時烈長短本末,畢露於斯世,無復可以掩覆,則益知拯之擬書,不忍人之終迷,而救之以善,欲反之於君子之列者,亦見其仁人忠厚惻怛之心也。至於父師無輕重之論,此眞亂倫悖道之言也。天彝之重,人道之大,莫過於綱常,若於此,有毫釐之差,則父不得爲父,子不得爲子,而君臣之義,亦隨以壞矣,豈不大可懼哉?夫上世,爲人師者,非聖后,則必賢士也,自無可絶之大故,此固師生之常也。若拯,則不幸以時烈爲師,又不幸而有可絶之大故,此則師生之變也。處其常而言之,則其義固不可以淺深論矣。遇其變而裁之,則其處義,不得不有輕重之異矣,而況師非一般,已有先賢之訓,爲師制服,煞有等級之差,所謂竝列於父子君臣之倫者,正指非敎不知之類耳,非謂一號爲師生,則不問淺深輕重,便可擬於父子君臣也。若以有師之名,而輒齊之於君父,則師生之分偏重,而父子君臣之倫,反輕矣。世道之變,將何所不有,其不可以黨人讒說,遽壞此人道之大倫也,決矣。念拯,自幼師承賢父,服習於詩書禮樂之訓,體認於誠明精一之學,不出家庭,而固已蔚然成大儒矣。中歲摳衣於時烈之門,實遵賢父之命,往來講質,而比之於非敎不知之類,則不啻懸殊,固不可竝論於生三事一之義,而辱親之言,遽發於爲師者之口,其言意之慘刻,有非人子所忍聞,若是,而尙可曰,師生義重,不敢背絶,而匿怨忍詬,晏然處於北面之列乎?噫,至誠憂愛,眞心痛惜,情志旣阻,忠諫不入,太息睠顧,懷不能已,洎乎罔極之辱,及於兩親,則不待告絶,而彼已絶我,是無事於絶,而自然相絶矣。以此謂之背師者,近乎?否乎?惟彼死黨者之習,一有扶彼抑此之計,則不問曲直之如何,不顧倫理之如何,齊起力攻,不勝不止,故必欲以背師,爲拯之成案,求其說而不得,則至曰,父師無輕重之分,爲親絶師,亦可爲背師乎?嘻噫,人有此身,孰無父母,而欲尊奉一時烈,至其蔽惑之極,不自知其遺親背本,轉入於無父之域,人之悖亂,若是之甚耶?嗚呼,兩臣之事,臣等言之盡矣。宣擧之不爲誣聖祖,拯之不爲背師者,事狀,若是其明白,義理,若是其較著,而只緣群宵聚噬,百般巧構,以宣擧引咎之事,謂爲誣上之語,此則藉重宗廟,以驚動於聖聰也。以拯擬書,爲致撼之筆,而以墓文,爲絶師之證,此則諱去曲折,以疑亂其事跡也。又慮辨疏一入,事實悉徹,則聖鑑至明,便可覺悟也。遂設疏章之禁,永絶伸訴之路,搢紳大夫,則有諫必斥,京外章甫,則有辨必沮,續續捧入者,只是自中攻陷之疏而已。若渠輩所言,非出於欺蔽,則亦豈禁人對辨,而不使之上徹乎?以是,事實莫暴於天日,慈母不免於投杼,終至父子兩世,罪及泉壤,斯文墜地,士禍滔天,域內儒冠之徒,無不痛泣欲死,至有自就桎梏,冀或登聞者,又有焚章闕門,示無奈何者,如非事理至直,冤鬰至深,則前後萬數之人,何故而若是耶?噫,章·蔡之誣程氏,繼祖之誣朱子,猶未如兩儒臣所遭之慘毒,而黨禁旋解,公議復伸,良以斯文,不可終喪,邪論,不可終肆,此固天理之必然者也。況今昌集輩,身親爲逆,次第伏法,而儒賢之受其誣枉者,尙未伸雪,古今天下,安有此事。藉曰,事在先朝,非可輕議,上所引先正臣趙光祖及李珥·成渾之雪冤復爵,俱在於兩聖嗣服之初,則殿下所宜上法先朝之美意,俯採一國之公議,亟下明旨,特許伸枉,而何憚而不爲乎?先正臣李珥請削乙巳僞勳,而曰,假有人欺罔殿下,則殿下必罪之,而今於欺罔先王之群小之事,乃反不之惕然驚動,何耶?此不以事關先朝,而不可變通者,明矣。事苟非義,則珥豈敢如是言之?今臣等,敢以珥之此言,仰誦於殿下之前。伏願殿下,亟加察納,命復兩臣之爵諡,崇奬如初,以光繼述之孝,以慰中外之望,國家幸甚,斯文幸甚。啓下廟堂,稟處
甲辰十月初八日,召對入侍時,右承旨李重述所啓,臣以本院日記事,敢此,仰達矣。壬寅七月十八日日記,其時假注書尹宗臣修正,而疏章十四張,未及修納,宗臣身死,無以修正,爲此別出修正注書,似涉大段,院規,亦有同伴注書書役推移之例。其時同任假注書李憙,方爲司錄,使之修正,何如?上曰,依爲之。重述曰,然則使李憙修正乎?上曰,尹宗臣旣已身死,其時書役,不可付之他手,使司錄李憙修正,可也。出擧條
館學儒生生員黃昱,進士尹天復,生員李蓍選,進士金始焍·兪勉基·李挺柱·兪健基·韓師德·李蓍迪·朴弼咸·申思觀·鄭東良·李徵復·梁廷麟·金尙翼·鄭梓·朴弼衡·李希天·李敏中·朴瓚·鄭檀·金聖渙·鄭㫻·李夏錫·鄭渭弼·朴世良·成德普·李益興·吳明佐·李之鼎,生員趙漢師·黃萬程·李熽·李煜·韓瀅,進士鄭一夏·李頤濟·金錫一·金若愚·金奎錫·邊致明,生員金廷胄·李有翼·金宗大·尹儐·金潚·李德輝,進士金存厚·李普成·李普禎·權選·兪光徽·任選·李普淳·李壽益·李海賓·金錫範·金道健·宋翼輝·柳挺翼·宋輝明·崔活,生員柳萬樞·林光岳·李應元·李廷輔·李相尹,進士金權·李思沈·金始煐·崔昌愈·李普興·李普寅·邊致周·成德潤·李誠一,幼學朴師寬·朴尙沂·朴尙浩·柳沈·金大容·崔澣·崔弘佐·崔弘垕·李泰翼·申思晉·柳顯章·李海宏·李蕃·李藎·金梡·金滚·權喆衡·洪應泰·金德欽·洪鎭輔·盧命圭·鄭致勳·徐寅達·洪景禹·李普憲·南世寬·李夏集·李徵澤·金益載·朴弼啓·尹宣·李普實·李聖倫·李巨源·李錫祚·李時薰·李友松·朴師濟·黃處斗·李德遠·鄭道協·趙鎭普·趙鎭維·李徵民·金瑜·李基翊·韓師得·徐學修·李德運·金硡·李師百·李匡彦·朴師健·鄭東僑·李匡臣·安壽坤·成德洙·張震㷞·沈廷吉·金國柱·安聖翊·呂時望·李夏濟·崔象德·曺夏錫·南宮權·朴尙濟·趙鎭鼎·姜柱協·李思復·李思寬·李載和·李苾遠·李思遠·李志遠·李永遠·林柱韓·李海鳳·安命瑞·李敬中·李致中·李普一·辛湜·辛濬·辛㶅·辛相夏·李師泌·李修光·李大齡·李喜中·成範錫·李栢齡·李普涵·李師益·鄭東明·李希尙·鄭寅夏·金宗協·安儁·金雲煥·朴壽奎·趙台祥·權衡重·洪星漢·金宗岱·安侃·許淰·李泰翼·李正中·崔守謙·金·邊致道·魚必徽·李永祚·鄭志喆·林錫憲·李德海·金浚·洪樂衍·邊得聖·李德晦·尹相殷·金穟·李胤祚·李壽濟·李明濟·金養厚·李箕彦·沈在·金瀞·金湜·林栢·姜必亨·李春開·金尙重·李獻吉·朴履榮·李頤萬·愼師聖·沈堥·李弘齡·金載厚·金渻·金溆·金夢星·楊世榮·李顯世·李祉福·鄭道益·安克亨·宋希逸·李斗星·趙載行·李匡鼎·權寵·邊致漢·鄭道泰·徐業修·趙宗洙·李光躋·李夏茂·趙載一·安聖躋·李匡師·金續熙·李應吉·金運熙·安命瑞·徐命常·高允明·徐命擧·李泰徽·李寅徽·李天祐·洪啓業·李夏宅·閔宇集·韓光烈·韓光顯·閔景昌·閔挺麟·李思先·李普健·李普益·李顯泰·李普泰·李弘祚·李揆文·趙泰漸·趙泰有·李挺枵·李挺梅·李挺楷·李挺材·尹昌運·尹啓運·尹天運·金道鼎·金興豪·崔致垕·李始興·具致南·具極南·李德一·尹洽·李德星·李蓍建·李基崇·柳明垣·李世說·李義璧·李師佐·李宗遠·朴象眞·趙漢明·尹謙·尹志裕·柳昌垣·尹志容·趙德文·李星五·沈溶·尹淰·李彦國·尹湛·李邦瑞·李夏采·李廷耉·李夏宗·李聖源·金光憲·金光彦·裵葳·李復齡·李普遠·李基完·趙敬熙·趙徵熙·李基沃·趙命熙·尹遇成·金相夔·兪夏一·金慶祖·任得元·黃爾極·金運采·李宅心·宋一明·宋翼休·韓師說·尹溍·金振淇·柳益春·金相衡·柳益芳·韓世琥·李延世·李安世·姜一琦·鄭宅寧·李觀世·鄭升賓·李宅揆·趙萬善·金一兌等疏曰,伏以正道墜而不振,士氣鬱而莫伸,君子無所恃依,而怠於爲善,小人無所忌憚,而敢於作惡,於是乎斁倫敗彝之說,肆行於其間,莫之禁止,馴而至於今日,謀弑君父之變,至出於世所稱巨室大族,而皆莫非當日之主張權柄,甘心攘臂於毒正附邪之議者,則嗚呼,痛矣,此豈一朝一夕之故也?夫人之所以爲人者,內則父子,外則君臣,惟此二倫,最爲大焉。父子之常,旣欲壞之於前,則君臣大義,豈能獨保於後,而且夫自古亂臣賊子之將圖凶逆者,必湏先釀士禍,網打善類,鉗制一世,然後始敢恣露胸臆,擅弄手脚,而賢人君子之道,不幸而値此際也,則亦必先受其斬伐銷鑠之禍焉。此所以故儒臣尹宣擧·尹拯父子,兩世之賢也,而積被當時凶黨之所痛疾,終至於追奪而後已也,此實關於斯文之一大厄會,而若其凶徒之所以百計醖釀,暗地排布者,則其所來久矣。今幸天祐宗祊,大慝巨懟,相繼逆敗,善類群髦,一時彙征,氛祲廓掃,朝著淸明,旣墜之道,庶可振矣,久鬱之氣,庶可伸矣。君臣之義,將墜而復正,則父子之倫,亦可旣晦,而復明矣。當此之時,先賢父子之誣,所宜首先昭雪,而聖上尙未有處分,群下亦未卽陳請,臣等竊不勝訝惑抑塞之至,玆敢糾率多士,仰籲於九閽之下,略暴其顚末,惟願殿下裁察焉。嗚呼,尹宣擧父子,世守山樊,樂道終身,所讀者朱子之書也,所習者朱子之道也。其醇心篤學,卓然爲士林之宗主,涵養旣久,知行兼備,其一心傳授者,實承五賢之嫡傳,過存之處,人皆慕悅,朝廷無異議,士林無異評,而惟彼宋時烈,以猜險陰譎之心,挾義利王伯雙行竝用之術,方其眩亂一世,驅駕衆人,冒大義之名,而忌宣擧之主其實,假朱子之外,疾宣擧之務其內焉。況且以宣擧之至公血誠,每自附於蓬麻之益,其所規警於時烈者,儘多刺骨砭髓,而人心不如我心,好意看作惡意,時烈之隱怒於中,固已久矣,猶不敢顯加詆斥矣。逮至宣擧旣沒之後,則時烈之於拯也,自恃以師席之尊,始敢以侵侮人親之口氣,或以書札而捃摭之,或以言語而構毁之,齮齕不已,辭說罔極,及夫先䥴伏法之辱,至發於奏疏,則此卽兩家睽異之大關,而拯之於時烈,終不能苟保其師生之義者也。惟我先大王父師輕重之敎,眞可以質諸百世,而不易者也,而時烈之餘黨,蝟集鴟張,視宣擧父子,不啻若骨讐血怨,必欲一售,而其尋聲吠形之徒,又從而附麗之,於文字,則換易其事實,於語言,則變幻其旨意,打訛構虛,靡所不至,則雖以我先大王包天地之德,兼日月之明,亦安得盡察其情僞也哉?噫嘻,宣擧之所以見忤於時烈者,蓋由於學術之眞假不同,言議之純駁有異,而己酉擬書,乃其末梢大層級也。其徒之襲時烈而攻宣擧者,則輒曰,江都事也,䥴事也,誣聖祖也。拯之所以絶時烈者,乃在於詬辱兩親,極其狼藉之後,而其徒之右時烈而攻拯者,必欲以墓文擬書,牽合而爲相絶之案。輒曰,墓文無辱說,而擬書出於逞憾也,每於其詬辱兩親一段事,倚閣一邊,諱而不論,以濟構揑之言,噫,亦巧且慘矣。臣等玆不以支蔓爲嫌,煩猥爲懼,輒此逐數條列焉。其曰,江都事者,宣擧當丙丁之難,避兵入江都,身爲儒生,本無職守,而以爲君親,俱在圍城,義不可偸衣偸食,遂與一二士友,相約分守府城,及至城陷,以其君親,尙在南漢,乃隨奉使之人,微服出門,赴覲南漢,其時委折,不過如斯,而宣擧辭疏中,以友死妻決,獨不得死,爲可恥者,特其自謙之辭耳。噫,南樓效忠,固自守爾,而同時宰執,未見有與之捐軀者,婦女殉節,亦多皎然,而一城丈夫,皆不必隨而併命,而況君父在國,安危未知,則亦何必以其身,遽殉於友與妻乎?宣擧之以此引咎,當時諸公,皆以爲過,而未嘗以爲累矣。且伊時事實,備諳而悉燭,宜莫若我孝廟,而批旨中,有曰,未聞陳東,終致尹轂之死,則聖人一言,可以昭揭萬世,而時烈祭宣擧之文,亦曰,衆流奔趨,砥柱不傾,兩儀昏濛,一星孤明。又曰,文山倉卒,䐉不閼年,且在觀志,身不敢專,又跋三學士傳曰,潔身不汚,以守其志,如尹宣擧諸賢,事雖不同,同歸於一致,皆不可遺也。由此觀之,時烈當時,不以江都事,爲宣擧之累,而其褒揚贊歎之意,亦可謂深切矣。同是一人一事,而情義未替之前,極力褒贊,而恚怒旣深之後,忽地訾毁,俄頃之際,善惡判異,愛憎之間,褒貶顯殊,向之一星砥柱者,後則斥之以不死,向之潔身守志者,後則辱之以俘奴,向則比之於文天祥·三學士,而後則詆之以通天之罪,此不過諉其人之長逝而無知,瞞世人之晩出而未聞,做出疑似黯黮之言,欲爲乘憤逞憾之計,獨不念其言之已載於紙墨者,前後相戾,不足以掩識者之嗤點乎?夫江都一事,終不足以累宣擧,而時烈之必欲爲累於宣擧者,亦可謂崎嶇矣。蓋當初時烈,倡此說也,猶且不敢自做手勢,乃欲假托人口,而竝提䥴說,欲以爲一事兩病之資斧,其亦密矣。其曰,䥴事云者,方䥴之托儒名竊虛譽也。一時名流,莫不與之親厚,時烈,亦初見䥴,抵書於文正公宋浚吉曰,行到三山,見尹鍞,與之論學,吾輩學問,眞可笑也。鍞,卽䥴之初名也。時烈之推詡䥴者,始嘗如此。至癸巳,時烈與宣擧,會于黃山,始斥䥴爲異端,蓋以䥴改節中庸故也。其後丙申,䥴爲諮議,還納告身,時烈奬之曰,今之伯夷也。戊戌,時烈掌銓,擢䥴爲進善,以超八資,有違政例,見遞,則時烈,啓於榻前曰,此等人,當以格外用之,仍請還授。己亥,䥴,以山訟辭職,時烈以爲,不可以訟者,待徵士,特請不査而卽決,宣擧,以書規責時烈,以爲害於事理,非愛䥴之道也。以此觀之,時烈,雖以異端責䥴,而其情好之自如,推奬之不替,可見也。及夫庚子夏,服制之議出,而䥴,以卑主貳宗之說,斥時烈,時烈以爲,䥴將殺己,始與䥴,爲敵讐,宣擧,以疾之已甚亂也之意,爲時烈深憂,移書戒之。至有禮論,已歸筌蹄,黨禍將成大亂等語,又作書抵䥴,嚴辭切責。有曰,若不省悟,則不待高明之顯絶,而後始退也。其後書中,又曰,欲挽江漢之水,滌盡高明滿身垢汚云云。䥴,怒而不答,遂不復往還,殆且十年,蓋自禮訟以來,䥴之齮齕時烈,極矣。時烈之斥䥴者,亦不遺餘力,而宣擧則斥䥴雖嚴,猶不如時烈之已甚者,正以彼由於私怨,此出於公心故也。大抵䥴之初年,卽欺世盜名之時也,己亥以後,雖有禍心,猶未至於行凶作惡,甲寅以後,則罪惡彰著,終自底於王法,而宣擧之沒,在於己酉,未及見甲寅以後之䥴,則其所斥䥴,終不如時烈之已甚,何足爲宣擧之累耶?己亥以前,則時烈之與䥴交好,與宣擧,彼此何間,而時烈,欲諱斥䥴之由於禮訟,乃更追罪于改節中庸,有若己之絶䥴,在於禮訟以前,乃曰,䥴也,訾侮朱夫子,則不待行凶作惡,而一毛一髪,無非罪逆云。噫,伯夷之褒,進善之擢,山訟直決之請,皆在黃山間答屢年之後,則其言之破綻,不待多辨。又移怒於拯之受䥴之奠,假托䥴言,以爲旣絶復交之證,又欲以春秋先治之律,加之於宣擧,言之無狀,胡至此耶?蓋宣擧於䥴,友道雖絶,而不至若時烈之私相讐怨,十年之中,亦嘗有因喪慰問之一札矣。及宣擧之沒也,䥴使其子,迎奠於路次,拯以爲,先人平日常云,渠若知悔過向善,則亦無永絶之義矣。今雖無改遷之事,旣以舊誼來弔,則此亦善端,寧有可却之義?遂受其奠,求之人情事理,固無所害,而時烈,執作話柄,誣引故參判李惟泰之言,抵文純公朴世采書曰,驪尹,聞見絶之言。大恚曰,江都事,吾已不屑,而黽勉相從矣。無乃其家,病此,欲爲彌縫之計耶云云。而於江都事,四字傍書,而還抹之,抹之,而使之見。噫,初不書之者,以䥴之初無是言也,追後傍書者,欲以藉此而凌辱也。旣書還抹者,以實非䥴言,故猶不敢肆然書之也。抹之,而使之見者,必欲以此訾摘,故猶不全沒之也。世采,亦以旣書還抹,抹而使之見之意,書報於拯,蓋亦覷破其用意處也。拯之兄弟,以此書意,質問於惟泰,則答曰,曾所未聞,尤公之欲攻人,必托他人之言,使與相捽,而從傍兩病之,此尤公之勝算,君輩爲尤公所欺云。尤,卽時烈之號尤庵也。勿論䥴事與江都事,初非惟泰之傳說,則所謂驪尹大恚之說,自歸孟浪。噫,江都事,旣不足以累宣擧,䥴事,又不足以病宣擧,則右時烈者,乃更承襲時烈之遺算,復以誣聖祖之目,加之於宣擧,釀成泉壤之禍,追爲時烈修怨之地,其亦駭矣。其曰,誣聖祖云者,尤不成倫理。粵我孝廟,勵薪膽之志,懷復雪之義,傍搜山林,徵起群儒,宣擧首膺召命,而以江都不死之事,過自引咎,以明不仕之志,上以陳情於君父,下以移書於親知,輒每以外負朋友,內愧妻子等語,說得激烈,瀉得痛切,不少以自貶爲恤者。蓋宣擧之意,以爲孝廟,親經江都之變,方勵復雪之義,而在廷諸臣,未有一人敢以無忘在莒之義,仰贊其奮發之大志,故欲以江都一事,終始提醒,爲勉勵上下之第一義,觀者不察,或疑其太過,或謂之當諱,故問答之間,不得不曲諭旁曉。其曰,杜擧云者,無廢吾言,若膳夫之爵之謂也。其曰,達權云者,聖人處變,自與匹士,不同之謂也。昌集所謂有何可罰,當死之說,亦可謂急於構人,而自不覺其絶悖無嚴矣。其曰,同患難,言之無害云者,卽管仲之戒齊桓,馮異之勉漢光也。其曰,今日可言,他日不可出口云者,在莒之厄,河北之難,正當爲桓公·光武而言之,不當爲孝公·明帝而言之之意也。其曰,康王在軍之言,卽䥴之說也。䥴之所問,卽未可慼王之意也。宣擧之所答,卽同患難言之無害之意也。隨問隨答,不爲拒斥,顧何足爲宣擧之罪也?若其他逐句湊合,逐節硬釋,以爲誣聖祖之案者,都不成說,此則本集猶在,一覽可解,臣等不欲逐條多辨也。蓋球疏之始出也,先王亦嘗以爲,尹宣擧文集,予取入覽,與儒疏所言不同,又以未見近似於儒疏,何可以誣毁之目,直驅於罔測之科爲敎,故雖以逆集之凶狡,猶不敢直謂之誣聖祖,始以球,爲怪鬼輩,似若斥之者然,而俄又爲緩辭曰,宣擧,非誣聖祖,而跡則誣聖祖,其身不可罪,其書不可不毁,始售其毁板之計,而終焉普澤之疏出,而誣聖祖之案,於是乎成矣。以爲其書旣毁,其人不可不罪,終至毁板之不足,而追奪之,由淺入深,織菲成貝,衆口爭喧,群舌竸譛,一則曰,誣聖祖也,二則曰,誣聖祖也。恐動熒惑,靡不用極,慈母之杼,安得不投於三至之言也?噫,從古以來,抉摘文字,以爲罪案者,自是宵小手段,試以我朝事言之。故判書臣金宗直,作弔義帝文,意蓋有寓,而及其演出註脚,禍及泉壤,則此子光之所以爲子光也,而至今人稱戊午士禍。若宣擧,何嘗一髪彷彿於譏詆聖祖,而身後受誣,若是憯酷,卽此一事,逆集嫁禍手段,亦可謂十倍於子光也。時烈抵金壽興書,論山陵事,追提溫幸之說曰,廢閣展陵,溫泉則逐年行幸,而專罪群臣,乃無自反之意,且時議,以改卜弘濟洞爲太遠,則其書又曰,雖如寧陵之近,不能展省,則與寧陵何異?譏訕顯廟,殆無餘地,而己未黨人,欲置死地,則先王終不允許,庚申後,時烈,亦蒙甄復,先王之不以文字罪人之意,於此可見。今之斥宣擧者,亦有前日向慕宣擧者子弟,故求其說而不得,乃曰,雖前日景慕,而以語逼聖祖,故不得不深斥云。苟如是,則時烈之於顯廟,其言果何如,而曾不一言斥之,獨於宣擧,以萬萬不成說之事,强加僇辱乎?臣等未知此輩之意,果出於爲聖祖耶?爲時烈耶?雖然,此輩何足責也?蓋時烈,怒於宣擧己酉擬書之深觸其病,做出誣先王之言,故潛記暗錄,留藏篋笥,其徒之傳法護法者,特奉行之而已矣,其亦痛矣。其曰,己酉擬書云者,卽宣擧勉戒之辭也。向在孝廟朝,山林之士,一時彙征,而宣擧則引義自靖,終老丘壑,時烈則出當世路,最蒙眷遇,宣擧之於時烈,嘗許道義之交,自許以諸葛之元直·州平,故以爲儒者之得君行道,實爲千載一値之會,而空言易大,實事難做,標致太高,望實難副,吾心先好,君心可格,忠言日至,思慮乃廣,上憂聖主大志之或至於孤負,下憂道友事業之易侵於謬悠,見其事涉先聲,則勉以先行實政,見其律己不嚴,則戒以躬行祛私,見其喜同惡異,則勸以虛己受言,長牋短幅,片片赤心,而時烈病痛,尤在於先聲一款,故其所規砭,尤切於此,常以朱子定爲幾年之規,善易不言易之義,眷眷三致意焉。惜乎,時烈不能親切受用其所云,只見其非之說,已有不平之意,好談時義之斥,顯有厭聞之色,則宣擧之言,亦不能不稍簡於前,而慨咄之意,終不能自已者,蓋欲責備救偏,俾贊大業耳。逮己酉春,時烈之大拜而赴召也,宣擧以爲,時烈動未孚於上下,恐不能有爲,而大喪以後,此文一勸,若懲毖改絃,誠實做去,猶有可望,遂草書欲貽之,會聞其又去國,不果送,此所謂己酉擬書也。其略有云,欲吾君之無私意,則當先祛吾之私意,欲吾君之開言路,則當先開吾之言路,執事篤厚於親舊,故有情勝之弊,剛過於疾惡,故有量隘之病,所愛則不知其惡,而又未免牽己而從之,所惡則不知其善,而又未免過察而疑之,加膝墜淵,與奪高下,一任於己意,聰明掩蔽,好惡顚倒,而或不之覺,物情之不厭,亶在於此,此則私意之當祛者也。儒者必行己志,故不免以同己者爲賢,而異己者爲否。動引古昔,故不免以承順者爲知我,而疑難者爲不知,至於己志之不必合於義,古昔之不必當於今,則有不暇反省,故訑訑之聲色,未免於拒人,而附會之風習,無恥於面諛,以執事省察之明,好問之勤,而人或以聽納之不弘,爲病者,主張之有過當處也,此則言路之當開者也。今當先斯二者,然後私意退祛,而公論顯行,侫人屛迹,而儻欲爭言,吾之一身,常立於正大光明之地,正君定國之功,於是乎在,至於破偏論解禮禁之說,所論亦縷縷累百言,指陳事情,無非肝膈之要,其規切惓惓之意,溢於言表,在時烈,誠可爲藥石之言,有何毫分可怒之辭,而乃於拯請墓文之日,以此書之竝傳,顯加愠懟,生出後來無限風波,此固常情之所不到。且作爲瑣說,私相傳授,以擬句踐詐矣,延廣狂矣之說及丁酉書中般樂怠傲,孟子所戒等語,極意捃摭,以爲我孝廟明義之心,如靑天白日,宣擧敢以不近之說,誣之,其罪可謂上通于天。噫,丁酉,是宣擧未沒前十三年也。若使時烈,早知宣擧,有此通天之罪,則何不上達聖祖,下告廷臣,繩之以春秋討罪之律,而强相惟諾於生前往復之札,暗自存錄於身後篋笥之紙,湊合擬書中辭語,追構罪案,極其憯毒,甘作今日凶球輩之嚆矢乎。噫嘻,以時烈之嵬然,爲一時所尊稱者,而尙不憚當其身而爲此,則彼球輩,顧何足道哉?第未知句踐·延廣之說,般樂怠傲之戒,其果近似於誣聖祖,而足以爲宣擧之累耶?適見其陷人心術,愈益彰著於身後,則李喜朝之遵襲遺策,書上冊子者,不足以病宣擧,亦可謂不善爲時烈之地,誠可笑也。所謂墓文云者,癸丑冬,拯,以其父碣銘之文,托之於時烈也。拯之意,以爲先人歛退不仕,沒身林下,其憂國之血誠,識務之遠見,惟可徵於平日書牘之間,故其自編先譜也,竝載時事出處之論,以明朋友講劘之迹,而己酉擬書一二段,亦已截入於譜中,且謂先人懇篤之誠,不可以後時而遂寢,乃於乞銘之行,竝以遺書,持而示之,時烈,乃大生恚憤,而且於朴世采所撰狀文中贊揚之辭,陰懷忮克,及其文字之成也,全沒實狀,頓與其向日祭文中一星砥柱之喩,如出異手,贊其行誼,則只曰,門高族大,論其學術,則只曰,公志於此,夭閼其年,敍其交誼曰,黃鵠壤蟲,莫窺閫奧,其摠論之辭,則曰,狀德之文,茫然不知措辭,惟朴和叔之狀,據以爲說,和叔,卽世采之字也。其銘,又曰,我述不作,顯有不犯手之意,有若聲聞不相及,而按狀記事者然,拯,怪其命意之不誠,以書質之曰,平生朋舊,不以一言半辭,自見己意,而返述後學之語,若初不相知者然云,而有請改之事,則拯之所望,非欲溢美,勿論輕重,欲時烈之自爲措辭,以見平日相知相許之實而已。時烈答拯書,以爲此事,不湏汲汲,多費辭說,隱諷暗嘲,而又不說於世采所撰行狀中,有巖巖喬岳之語。有曰,吾仰和叔如山岳,其意似若藉重世采,而及世采怪其辭語之不倫,以書問之,則答曰,山岳之說,執事用於用處,愚亦褫借而用之,始乃自露其嘲訕之迹,此世采書所謂抑揚反復,其說愈多,而人心愈不服者也。其後丙辰,拯,往見時烈於長耆棘中,則時烈,不待拯之復請,先自許改,略改數字,而曰依和叔所籤,至戊午,又令更送,而亦只點化字句曰,依來示竄定,至以弱不敵强等語,又從而爲辭,其前後擧措辭令,實非常情之所及也。噫,向使時烈,眞有不侵於宣擧,則墓文之托,辭而不作可也,或語多過溢,事可商量,則自出機軸,直敍己見可也,而今乃以平生知舊,相從講劘四十餘年,而都無一字一句,略及痛惜之意,而繼之以譏侮之辭,有若高門大族之人,有志於學,而不及成就者然,其他抑揚而訕嘲者,亦非一二,此果近於常情乎?其心術作用處,固不待醜辭慢語,而槪已表見於字句之間矣。今此碑文無辱說,有何可怒之言云者,何其牿蔽之至此也?在他人而言之,則碑文一事,亦足爲可絶之端,故朱子論范文正公碑文事曰,歐公若果以無爲有,則爲其子者,當沫血飮泣,引義告絶。當時時烈於甲子書,輒先引此義,迫拯而使之絶矣。然而拯,則以爲告絶,豈容易事乎?范忠宣之不能辦於歐陽公,則況無狀之於門下耶?若以情義之不如前,而皆謂之絶,則世間交際之間,不絶者幾希云云。拯之所以爲此,亦非爲忍詬藏怒,因仍苟且之計也。特以所處之地,旣異於忠宣之於歐公也,故彼以爲絶,而此未忍絶,人以謂背,而吾未忍背矣。卒之惡言悖說,貽辱兩親,愈往愈甚,則終至於不期絶而自絶,此豈拯之始料也哉?其亦咄矣。所謂擬書者,乃是論學之書,獻替之言也。蓋時烈之始也,自托大義,動引朱子,高談闊論,自任以世道之重,爲一時縉紳章甫之所倚靠,而氣質太偏,涵養亡素,專欠實地工夫,率多外做,在言行之間,雖有種種病痛,然,猶周遮掩覆,不甚發露,而使世之具眼者觀之,亦可以知其破綻處矣。此宣擧之所以苦心血誠,隨事責善,雖被怨惡,而猶不能自已者也。及其畏友已亡,規戒無聞,權位彌盛,動作無忌,瘡疣百出,病敗層生,其見於行己接物,文章事功之間者,有難一一毛擧,而按治其根委,則正坐於本源之不得其正,學問之不以其誠也。平生講劘之友,無一保存,向來尊仰之人,太半乖離,宋浚吉所謂都是機關,李惟泰所謂專用權數等語,眞可謂先見之明,而恰有類於朱子所戒陳同甫,義利雙行,王伯竝用者,此不但爲時烈一時之病而已,實係於世道隆替,學術眞假之大關頭也。在己酉,則猶認爲氣質之病,宣擧之所規箴者,只就氣質上立言,及到晩年,從前所粧撰者,掩遮不得,露出眞面,則心術隱微處,皆已綻露無餘矣,故拯之心,以爲師者,平生所尊仰,而依歸者也,今何爲至此極也。先人在世,蓋以諍友自處,隨失隨規,未嘗以聽納之不弘,少替忠告之誠,今吾所以看得者,若是深切,而不一明言顯諫,以救其敗,自同於畏威附勢,承奉將順者流,則是不但不忠於長者,實亦有負於先志。蓋宣擧,嘗誡拯曰,尤翁受善之量不弘,汝便以朱子書,隨事切劘,如古人之以三百篇諫,可也。時烈,亦嘗以隨事箴規之益,望之於拯,故於是,作爲一書,畢攄平日之所欲言者,所謂辛酉擬書,是也。其書大旨,蓋演己酉擬書之遺意,而此時時烈,任世愈久,病根已痼,比己酉益深,終古儒門相傳之法,只在一心,發政害事,不可他求,故從頭逐項,極言竭論,比之己酉書,不得不更進一步耳。拯之苦心,蓋深望於時烈之竦然驚動,惕然警省,痛祛虛憍之習,克收改遷之功,此此藥石之投,冀彼桑楡之收,惟蓋一着,亶出於背城借一之計,不幸而不得力,益見疑怒,雖遭斥絶,固將杜門自廢,終身不見人面而死,若外爲尊崇,內不信服,有疑而不敢質,有懷而不敢盡,表裏矛盾,心口不應,則縱或苟且彌縫於一時,而終爲自欺欺人之歸,拯之斷斷之心,決不忍爲此也。拯於書成之後,以世采嘗所慨惜於時烈者,與己略符,每以匡救之道,相勉相戒,故約會山寺,反復論確拯,則憫其師之終陷不義,有比干一言而死之言,世采則慮拯重觸忌諱,勸以王蠋退耕之事,拯以爲,凾丈老矣。一朝奄忽,積此耿耿,呑不復宣,終爲沒身之恨,世采則以爲,兄之誠意,弟豈不知?但忠言未易相入,事端易以層激,末梢之憂,恐作朝廷之風波,兄遯處山林,無異室中之處子,而一朝,自我起事,以致世道之紛鬧,豈非不幸之甚者乎?拯於世道風波之說,不能不動,適又有木川事,添作疑阻之一端,寢其書不傳,而自後中藴結不能自已,適拯之妻姪權以鋌來訪,權,卽時烈外孫也。從容語及其祖晩年事,慨然於拯之無所規諫,拯,以權非外人,而言端旣發,不容含默,遂言具書不敢送之意,因拈出書中大意言之,或冀有宛轉導達之路者,固亦人情之常也。義利王伯之規,從此而始入於時烈之耳,而怒其硬切,疑其侵毁,至有絶我之言,絶之一字,於是乎俑誦,而喧謗之聲,已騰於世矣。世采聞而驚怪,書問委折,拯,不欲煩諸書尺,初不肯答,其屢問,則遂以爲開心導意,質疑辨惑者,只有世采,可與爲倚,乃畢敍當時問答之辭,有所云云矣。其書遂爲時烈孫,爲世采壻者,所竊去,時烈之怒,轉加一層,北愼之疏出,而金壽恒·閔鼎重筵奏之辭,發矣。噫,自有此書以來,辭說紛紜,妄相訾毁,傍推曲測,至今未已,屢變其說,必欲誣毁,而皆非實狀,臣等請一一劈柝焉。或曰,此由於墓文之不備意也。蓋擬書之出,適在墓文之後,故乃欲借此,私憾一語,盡掩其多少病敗,其計似巧,而其言誠拙矣。時烈之種種瘡疣,百綻千出,弄到未梢,愈益郞當,墓文一事,其於心術之病,特萌芽之始見者耳。然則墓文事,在拯,雖係私事,而其爲時烈本源之病,則亦不細矣。豈可以事涉己私,而嫌不敢生疑乎?若以此,爲致疑其心術之一段,則可也,若以爲擬書,專出於墓文,則萬萬非拯之本心也。凡其號爲尊護時烈者,却先於肚裹,橫着一箇宋時烈,而專昧是非之如何,而不問時烈之終始無常,反責拯之終始異觀,以爲脅持之計,而第未知當時一代淸流之始慕其名,終斥其心者,豈皆有文字之憾而然哉?誠以是非之公,人所同得,不待百世之尙論,已有一時難掩者,果使時烈之言行,初無可議者,則雖有墓文事,而擬書必不作矣。本源終有可疑,則雖無墓文事,而擬書不得不作,此何係於墓文之有無哉?拯抵時烈書所謂不平者,私意論學者公心,眞是肝膈中流出之語,而拯之本心,惟世采知之,故以碑文擬書,分作兩段。甲子疏,有曰,以臣宿聞,雖有所謂墓文撰述之端,固難晏然者,而然其實狀,初不係於是矣。拯,間嘗因事,叩質於時烈,未得其開釋,自後,遂成抑欎,每欲作長書,竝效平日爲師之誠意云云,此可謂發明拯之心事矣。或曰,弟子之於師,不宜規砭云,而此尤有不然者。夫師者,師其道也,道之所存,師亦存焉,非苟焉而已。苟以禮經所論者言之,諫必不見拒,所以有無犯之義也。過則當疑問,所以爲無隱之義也。故孟子曰,古者,易子而敎之,父子之間,不責善,此言父子之間,不可責善,而師生之間,猶可責善之意也。設使當時,幸而時烈,深納乎擬書之言,惕然警省,翻然覺悟,行己接物之際,悉變其舊習,文章事功之間,痛祛其虛僞,粹然一出於誠正之域,則世之人,必將曰,拯之賢,能使其師,不陷於非辟如此,時烈之賢,能受其弟子之言,而不吝於改過如此,傳作斯文之美談矣。特以不幸,而時烈怒其切中己病,不之省察,而又從而爲之辭,此絶我也,此因墓文事也云,故聽者不察,以爲此師生間所無之事,以至於仰誣天聽,豈非可駭之甚者乎?世采疏所論,以爲聖門迃哉之誚,伊洛又何從道之疑,尙矣。逮乎我國文敬公金宏弼,以一代宗師,乃或略異於其師金宗直,厥後朴衡·黃愼諸人,莫不因事獻規,以自附於古誼,雖拯之意,固亦不出於此矣。由此觀之,師生間不宜規砭云者,亦可謂鑿空說矣。噫,君有過,則臣諫之,父有過,則子諫之,而未嘗有犯義傷倫之嫌者,誠以忠之切,孝之至,必欲納君父於無過也。至於師生之義,惟以道之所存,則見其非道而諫爭之者,實欲引師而當道也。今若曰,師雖有過,弟子不可諫云,則將謂分義,尤嚴於君父,而不敢言耶?抑謂情誼,不及君父,而不必言耶?古今天下,寧有如許道理?或以爲此非規箴,乃操切也。臣等未知所操切者,果何事也,則師則無過而弟子敢議之,則其爲僭妄,不特操切而已。若師實有可諫之過,而曲避凌犯之誚,自存形迹之嫌,不盡其誠,則禮經無隱之道,恐不如是。試嘗以拯之擬書,夷考時烈之言行,則一事一語,元無過差處,一字一句,皆是逼眞語矣。然而擬書,特是論學之言,而出於弟子也,故其言也直而不傷,其意也婉而不迫,正好爲時烈之藥籠中蔘朮,如使他人之言,而果出於操切之意,則其說,豈特如是而止哉?若論時烈本源病敗,則其所抑揚闔闢,詭祕猜險者,或見於平日行事之間,或出於與人酬酢之際,以至於書牘之上,詩句之末,觸處綻露,指不殫屈,而擧世之所共知,則臣等不欲索言而汚舌耳。由此觀之,擬書之言,猶可謂失之太恕,亦可見其忠厚敦慤,從容不迫於辭語之間,有何半點操切之意也哉?一番之人,求說不得,乃曰,挾憾而操切也。故雖以先王之明,亦未及深察,以爲擬書,果因墓文而發,又以果多操切爲敎,此則末梢相絶之端,有未及究竟,而此輩之言,先眩聰聽而然也。設使拯,果因愠憾於時烈,求逞其私,則必將幸彼愆尤之日滋,名德之漸喪,惟恐其或有改度,何故而自犯衆怒,售唇乾舌,盡言忠告,而欲其入於無過之地耶?拯之積誠苦心,蓋可見矣。或以爲此與己巳之案,同一脈絡,而至於密地相傳之語,極其憯毒。噫嘻,此等抑勒之說,尤有所不足辨者。渠輩眞以義利王伯之規,爲可比竝於六大罪三將心之案耶?同一蘇軾也,而王珪·舒亶誣之,則爲構禍也。伊川·晦奄攻之,則爲論學也。若使蘇軾之黨,欲咎程·朱而曰,此與詠檜之案,同一氣脈,其果成說乎?此蓋時烈慍憾之心,常蓄于中,將死之言,忿懥益甚,其抵人書,有曰,今番事,由於拯父子,何疑?噫,宣擧之沒,在於己巳前二十年,而時烈忍爲此言,略無愧怍,則其徒之襲其餘沫,益肆誣辱者,亦何足誅也?所謂辱及拯兩親,終至相絶云者,向所謂旁抹之書,爲最初之辱,由是演作俘奴忍人及問諸水濱之說,而終至先䥴伏法之說,而極矣。其曰,俘奴之說,宣擧書院之設,在於甲寅,而旁近士林,了無異聞,乃於八年之後,兩家釁生之日,時烈,忽以江都俘虜,豈合享祀之說,謂載於當初木川儒答通之中,責士習以不美,斥其地爲互鄕,至戒李翔,勿作院長,則泛然觀之,意似忠厚矣。及其詰覈院儒,初無是事,則人多來質於時烈者,而所答,亦各不同,於李翔則曰,聞之於柳壽芳,於拯則曰,聞之於許璜,其子基泰,則傳以爲出於李惟泰,而時烈則曰,初無是事,尹寀問之,則反爲自當,以示未安之意。但曰,所從聞之人,憂懼徊徨,北愼則曰,其言之難尋,如捕風捉影。且向日李蓍定疏,引許璜,歷過寀家,見尼山院儒通文適到,而木川下,有江都俘虜,不合享祀八字云,果如其疏,則是寀目覩,而反以問於時烈,而時烈,引而自當者,何也?且時烈,言於寀曰,俘字下,爲何字耶?寀曰,必是虜者。時烈曰,此奴字也。若使時烈,果聞之於寀,則又何以知寀所不知之奴字也?其言左托右諉,終無歸宿,而拯,猶不忍直疑於時烈之所揑造矣。及其後沃川人之出入於時烈門下者,公然以醜穢暒膻等語,揭之通文,其所誣辱,浮於所謂木川說,而時烈,不惟不深責,顧反咎於拯之弟推,則前所稱深斥互鄕,尊尙宣擧之意,果安在哉,而欲人之不疑其揑造躛言,其亦難矣。所謂忍人之說,其所陰詆,尤極叵測,蓋江都之難,宣擧之妻贈貞敬夫人李氏,殉義明白,貞烈卓然,而故判書臣金益熙,以江都節死士人益兼之兄,深知宣擧處義之無失,每言引咎不仕之太過,至於力加汲引,及其旣沒累年之後,時烈,公然引益熙之言,指宣擧爲忍人,似若其妻之死節,其友之立慬,亦皆出於宣擧之逼迫,已獨苟免,而此爲殘忍之人云,此非但誣宣擧夫妻而已,竝與益熙·益兼而誣之,世安有己無欲死之心,而爲人所驅迫而死者也?亦安有以同氣之捨生取義,爲被迫於人,而反咎其人者也?此則必無之理也。且益熙之甥故參判李選,至於貽書時烈,質其舅之初無是言,益熙雖沒,其甥之言,亦足可徵也。拯當時,聞而傷痛,抵書時烈,有所質問,則時烈答曰,金尙書,不但曰,忍人而已。拯,又以書論,益熙嘗薦其先人,未有怨恨之意及其妣江都處義之明白,其言哀痛惻怛,一字一涕,有足以感豚魚,而泣鬼神,時烈又答書曰,金尙書之前後異觀,非愚之所敢知也。問諸水濱,可也。豈亦非夫吳下阿蒙之意耶云云。夫忍人俘虜等僇辱,在拯之心,亦豈不痛迫,而彼猶諉之於他人之語,則固不至於因此告絶,而及其不但曰忍人,問諸水濱之說出,則噫嘻,痛矣。其言之無倫悖理,胡至此極耶?人皆有父母,是豈向人子所可發口者耶。拯所遭之痛迫,姑舍勿論,卽此一事,亦可知時烈之平生矣。故世采抵時烈書曰,一擧而傷人之兩尊,壞平生朋友之義,傷孝子罔極之情,此在門下,非盛德事。世采之於時烈,姻義交好,非不篤至,而猶且索言如此,則其不直時烈,可知矣。噫,金益熙是言根也,而考之生前之情契,大相反也。李選,卽益熙之至親也,而質以平日之所聞,又相戾也。公議則世采之書如是,自家則又有負犯引伏之書,且於金益熙情事之外,拖出許多誣衊之說,顧此俘虜忍人之辱,在他人聞之,猶尙驚駭錯愕,況爲人子者,痛刻崩迫,當作何心?一則根脈多端,旣無跟尋之處,一則援引已沒,又絶證明之端,欲突觸相質,則威怒輒加,欲緘默不言,則疑惑轉甚,自此以後,拯之於時烈,無事於絶,而自絶矣。及至丁卯,時烈,又以宣擧先䥴伏法之說,肆然筆之於奏御之文,先大王,亦嘗照燭其誣辱之實狀,頃年筵敎,有曰,其父受辱,其子豈可安而受之云者,誠萬古不易之定論也,然則其所相絶,果出於墓文乎,果出於擬書乎?怒其人而辱其父,辱其父之不足,又辱其母,一節加於一節,其所誣衊,亦非人子所可忍聞者,到此而猶曰,言出於師,不敢背絶,而猶自處於弟子之列,則天理滅矣,人倫喪矣。求諸人情事理,豈容如是哉?蓋自江都事,至己酉擬書,卽時烈之所以誣宣擧之源委也。自墓文事以後,至忍人俘虜等說,卽拯之所以絶時烈之來歷也。殿下試以臣等之言,反復省察於兩臣所遭之域,其果一毫近似於言者之言耶?嗚呼,時烈所以齮齕宣擧父子者,不過䥴與江都兩款事也。其根源得失,固已略辨於右,而若其枝流之千弄萬幻者,愈出愈新,或鑿空而傅會之,或構虛而張皇之,或換易事實,而抑勒者有之,或諉托人言,而文飾者有之,世之人,方且落其圈套,受其誑惑也。故時烈言䥴事也,則人皆就䥴事上,只議其謂已絶,謂未絶之事而已。時烈言江都事也,則人皆就江都事上,只論其有可死,無可死之義而已。不暇深察乎其事之枉直,其言之虛實,蓋時烈之怒,一激於宣擧己酉規箴之遺札,有墓文之事,有忍人之說,俘虜之說,再激於拯之辛酉義利王伯之書,有問諸水濱之誣,先䥴伏法之辱,因此敷演之,又作毁朱子之說,又作誣大義之說,畢竟則又轉而作誣孝廟之案。噫,如是而變幻,如是而鍜鍊,則何言之不可誣,何罪之不可成?惟彼尙夏·喜朝·球·澔·昌集輩之改頭換面,迭出交攻者,只是爲時烈,安排一圈字而已。人之險巇屭慝,一至於此哉?噫,以宣擧父子之賢,一生林下,深居退藏,旣不屑於榮途爭奪之中,又不干於世路傾覆之際,特以見忤於一時烈之故,生前死後,僇辱備至,今則旣建之書院,已撤其芬苾矣,旣刊之文集,已毁其板本矣,節惠之諡,已寢之矣,先正之號,已禁之矣,兩世之官爵,玆已奪之矣。嗚呼,天下寧有是耶。人有五倫,父子爲重,士有百行,心學爲本,所貴乎儒賢者,以其講明乎倫常之義,踐履乎道學之實,言行足以裨世敎,風範足以正士趨也,而今之爲言者,但知時烈之可尊,師道之可崇,而所謂父子之重,心學之本,視若弁髦而棄之,其爲世道之害,士習之病,莫此爲甚,而乃又稱之於衆曰,時烈與孝廟,同德之臣,則辱時烈者,乃辱孝廟也。上以脅君父,下以鉗一時,時烈之得失毁譽,於聖祖,何與也,而敢爲此憯妄題目,自陷於慢聖祖之科,臣等竊痛之。噫,此輩亦何嘗知時烈之淺深情僞,果何如,而只見尊時烈者,其身有榮焉。斥時烈者,其身有禍焉,故不知父子師生輕重之所果如何,而祗將時烈,作爲奇貨,上而朝廷附勢之徒,下而太學趨利之輩,以至鄕曲窶人之子,莫不翕翕而沘沘焉。凡一事之有害於時烈者,則必誑辭詭談,强相回護焉,一事之有裨於時烈者,則必誇言浮說,曲爲證,嚮之木川事之言根,許漍,引其父而自質,忍人說之歸宿,金壽澤,援其祖而立證,若以前所論尹寀之事,李選之書參看,則不待多辨,而自歸於誣其親,媚時烈之科,尙夏則因家禮源流,欲售其誣毁之計,中本集解,俱是架虛之辭,而顚倒實績於七十年之後,以爲眩亂熒惑之地,而自不覺其欺君父之歸,逆集則有曰,其父於宣擧,隨衆敬之。又曰,攻之必萬倍云者,實是無父無倫之一端。噫,逆集之言,固不足更論,而其徒之移辭易句,指東證西,以爲誣宣擧父子而欺君父者,大抵皆此類也。然,此輩旣不知父子之倫,則又安知師生之義哉?若果以師道爲重,則李世德之訟師冤也,而竄謫之,兪相基之辱師門也,而引用之,執此論之,則渠所謂父子輕重,亦不幾於脫空乎?此無他,以其利害切於己,而是非眩於心,是非眩於心,而父子之倫輕,父子之倫輕,則君臣之義,安得以保其終哉?然則此輩今日窮凶極惡之罪,其源則未必非因此而啓之也。千世在前,百世在後,斯文之是非得失,固非一時之所可硬斷而勒決,則公論之定,自有其日,顧不必過自慼慼,而抑臣等之所以俯仰而抑欎者,以我先大王之仁且聖也。其於尊賢之誠,衛道之心,可謂出百王曠千古,而於宣擧,則雖未竝世,猶且愍恤尊尙,終始靡替,於拯,則旣深知其道學之無疵,詳察其處義之無失,父師輕重之敎,特揭於戊寅筵席,定爲數十年國是,故其生也,旌蒲玉帛之禮,便蕃於丘壑,其沒也,隱悼賵賻之寵,耀賁於泉塗,其契遇之隆,恩眷之摯,可謂存沒無憾矣。至若丙申之歲,一邊人之進用,此特帝堯試伯鯀之日,丙申處分,不免爲曾毋下機之惑,則一時浮雲之掩翳,何傷於太陽之明乎?苟使辨明之章,一遭仰徹,則以先王之明,俯燭於鬼蜮之情,其所謂申雪而昭暴之者,必不至於今日之遲延也。故以冒集之兇狡,逆加揣度,預布機牙,遂設禁章疏之令,敢肆蔽聰明之計,若渠輩醜正之疏,則莫不汲汲捧入,如或不及,當溫幸戒駕,疏章停捧之日,亦陳稟而卽納之,至於一隊士類之持疏鳴冤者,則必以禁令却之,威勢歐之,使數千多士,空自抆淚,徊徨於禁扃之外,或裂冠毁冕,竸就桁楊之繫,或南竄北謫,遠赴荊棘之路,卒至於懸書焚章而退者,蓋亦萬不獲已,而耿耿寸心,尙庶幾早晩之一暴矣。覆盆之日月未回,鼎湖之弓劔遽遺,終莫使辨暴之章,得徹於先大王在宥之日,則臣等誠不勝痛泣無窮,而猶幸离明繼照,文敎方新,而斯文無終喪之道,吾道無永屈之理,先朝所未遑之典,似若有待於殿下,而況今郿塢燃臍之日,卽司馬光所謂如捄焚拯溺之時也。若或以事在先朝,而籍爲口實,則是,以己卯北門之禍,眞爲趙光祖之罪案,而以衮·貞輩之戕賢,敢歸於中廟之本意也,豈不痛哉?且昔宋朝蔡京之敗也,龜山楊時上一疏,痛斥京,蠧國害民之罪,因以追論其本根,請黜王安石之享,崇程顥之道,以爲拒淫辭倡正學之地,時論韙之,後世美之,況今凶逆之罪,萬浮於京,而究厥源頭,何莫非傳時烈之法?護時烈之法者,則時烈之平日窩藏,今已打破無餘矣。惟今日所當汲汲而崇奬之,以之正士趨,而救世道者,顧不在於宣擧父子乎?伏乞聖上,亟降明旨,故儒臣尹宣擧·尹拯兩世之冤,特賜昭雪,所奪官爵,一併追復,賜諡之典,仍卽擧行,文集之已毁,卽令改刋,先正之有禁者,亦令還收,向來凶球輩迭投疏章,毒正戕賢之罪,一併嚴治,使聖德益明,斯文有幸,不勝大願。無任激切祈㦝,謹昧死以聞。
上在昌慶宮。停常參·經筵。
鞫廳啓曰,罪人沈榗·李尙建·吳瑞鍾,累次嚴刑之下,終不承款,加刑得情。李瀗,病勢危重,徑斃可慮,姑爲停刑,李晚成,三次推問之下,一向發明,而李森之差送湖閫,出於昌集之書通,則其時昌集,方爲首相,大臣分付,銓官不得不擧行,自是古例,以此自明,不無所據,姑爲仍囚,以待後日登對時稟處。柳就章,本以昌集腹心親密之人,訓局中軍,無端作窠,送言弘述,必以就章爲代者,專出於宮城扈衛時,便於任使之意,則如許兇逆之事,欲以使人,至於換差中軍,而不使渠參知,必無是理,乃敢以不成說之語,巧飾納招,平問之下,難以得情,刑推,何如?傳曰,依啓。
李廷濟啓曰,吏曹郞廳來言,守令多闕,政事何以爲之?取稟。傳曰,當日爲之。
朴熙晉啓曰,小臣鞫廳坐起盡去下直,請出推案。傳曰,知道。
李廷濟啓曰,議政府錄事來言,領議政趙泰耉,城中入來云矣。敢啓。傳曰,知道。
藥房提調韓配夏,副提調南就明啓曰,秋雨未霽,日氣蒸炎,伏不審此時,聖體,若何,大妃殿氣候,亦復何如,淸暑六和湯三貼,其已進御,而或有却暑之效乎?近來暑濕益甚,臣等率諸御醫入診,詳察聖候,宜當。不勝區區憂慮,敢來問安,竝此仰稟。答曰,知道。慈殿氣候安寧,湯劑進御矣。
朴熙晉啓曰,卽者義禁府都事來言,今日當爲鞫坐,而大臣,以陳箚未承批,不得開坐云矣。敢啓。傳曰,知道。
政院啓曰,臣等伏見金吾公事中白時耉·柳星樞捧招判付,則有白時耉放送之命,臣等竊以爲不然也。夫二千兩銀貨,白時耉之還報,柳星樞之許貸,皆憑逆賊鄭宇寬之言傳,其間事情,極涉可疑,此事不可不一處質問,明覈處置。白時耉雖以年滿七十,法當停刑,而以其自明之辭,不待金吾奏讞,遽令放送,有乖於重刑獄之道,還入判付,更爲仍囚議處,恐合事宜。臣等忝在出納之地,區區所懷,惶恐敢啓。傳曰,知道。
李廷濟,以弘文館意啓曰,校理呂善長,副校理權益寬,旣有只推之命,修撰鄭壽期,自鄕入來,陳疏還給之後,不爲出肅,竝卽牌招,以爲推移入直之地,何如?傳曰,允。
以校理呂善長,牌不進,罷職傳旨,傳于李廷濟曰,推考傳旨捧入。
傳于李廷濟曰,長番內官李景禧,承傳色差下,政院知悉。
朴熙晉,以兵曹意啓曰,今此祔廟習儀時,百官服色,以黑團領·烏紗帽·品帶啓下矣。侍衛將士,亦當準此,用吉服具笠飾,今後每觀百官服色,依此擧行,何如?傳曰,允。
朴熙晉,以兵曹意啓曰,今七月二十日祔太廟初度習儀時,孝寧殿神輦侍衛,永昭殿·敬寧殿神輦侍衛及大殿·王世弟侍衛,陪衛不可不備員,而本曹堂上四員內,判書臣李光佐,以都監堂上進去,參知臣鳳徵入直,只有參判臣金重器,參議臣朴彙登,各殿侍衛,無他推移之路,假參知三員,卽爲差出,以爲明日習儀時,侍衛進參之地,何如?傳曰,允。
李廷濟,以兵曹意啓曰,今七月十九日生員權相文,自宣仁門入來,差備門外擊錚,極爲駭愕,令攸司囚禁治罪。同門守門將柳鳳章,常時不能禁斷雜人,以致闌入,亦難免其責,推考,何如?傳曰,允。
李廷濟,以兵曹意啓曰,昨日本曹行各道褒貶開拆坐起,伏見京畿水使申光夏啓本,則注文島僉使李山龍題目,以爲有訾謗,宜置中考,而置上考,統制使李鳳祥啓本,蟾津別將黃益中題目,以爲無可稱,宜置下考,而置中考,所非浦權管孫世萬題目,以爲有訾謗,宜置中考,而置上考,殿最殊欠嚴明,不可無警責之道。京畿水使申光夏,統制使李鳳祥,竝推考,注文島僉使李山龍,所非浦權管孫世萬,以中考施行,蟾津別將黃益中,以下考施行,何如?傳曰,允。
權以鎭啓曰,臣承命議政府領議政趙泰耉偕來事進去矣。大臣病情,雖未有減歇之勢,而聞有藥院議藥之奇。且因都監事急,習儀迫頭,今日有觀勢入城之意,故臣則先爲入來之意。敢啓。傳曰,知道。
李廷濟啓曰,臣與右副承旨臣朴熙晉伴直矣,右副承旨,鞫廳坐起,今將出去,他無伴直之人,右承旨趙景命,事當牌招入直,而拘於廳規,不得請牌。何以爲之?敢稟。傳曰,牌招。
李廷濟,以吏曹意啓曰,今此祔太廟及冊禮祧遷時,諸執事浩多,無以推移堂下宗室及各都監郞廳監造官,通融塡差之意,敢啓。傳曰,知道。
李廷濟,以兵曹意啓曰,今二十日文臣朔試射日次,而祔廟初度習儀相値,不得設行之意,敢啓。傳曰,知道。
李廷濟啓曰,明日祔廟初度習儀時,史官各二員,當爲進去,而無推移之路,依承旨例,各一員進參乎?敢稟。傳曰,依爲之。
以正言金始炯,牌招不進,罷職傳旨,傳于李廷濟曰,推考傳旨捧入。
李廷濟,以吏曹意啓曰,今此敬寧殿進冊寶改題主時,浴主大祝,前校理尹聖時塡差,習儀時當爲進參,而時無職名。令該曹口傳付軍職,何如?傳曰,允。
李廷濟啓曰,祔廟都監郞廳,以都提調意來言,今此孝寧殿·永昭殿·敬寧殿祔廟初度習儀,定於明日,而節目繁多,慮有失儀之患,依前例班次作圖以入,仰備睿覽之意,敢啓。傳曰,知道。
李廷濟啓曰,祔廟都監郞廳,以都提調意來言,本都監都廳李濟病代,司僕寺正金啓煥差下,使之察任,何如?傳曰,允。
李廷濟啓曰,祔廟都監郞廳,以都提調意來言,本都監都廳沈珙,旣遞本職,時無職名,令該曹依例口傳付軍職,何如?傳曰,允。
祔廟都監,以都提調意啓曰,明日初度習儀時,都監提調,不可不備員,而戶曹判書金演,以情勢難安,禮曹判書李台佐,兼帶未肅拜,陳疏未承批,吏曹參判金一鏡,陳疏未承批,俱未行公。令政院牌招,以爲進參之地,何如?傳曰,允。
政院啓曰,明日祔太廟初度習儀時,承旨各一員進參事,定奪矣。右承旨趙景命,當以禮房進去,肅宗大王·仁敬王后·仁顯王后神輦侍衛承旨三員,當爲分進,而右副承旨朴熙晉,鞫廳進參,何承旨進去乎?敢稟。傳曰,都承旨·左承旨·同副承旨進去。
趙景命啓曰,明日習儀時,承旨不可不備員,承旨有闕之代,以在京無故人差出,仍卽牌招察任,何如?傳曰,允。
吏批。有政,判書李肇進,參判金一鏡未承批,參議李眞儒病,右承旨趙景命進。
吏批啓曰,敬陵參奉尹志呈狀內,單獨一身,扶將兩老,實無離違病側,往來齋所之勢,卽速入啓處置云。旣有親病,則不可强令察任,改差,何如?傳曰,允。
又啓曰,卽接廣興倉牒報,則副奉事金聖廈,過限未肅拜,依例改差,何如?傳曰,允。
以金致龍爲承旨,鄭思孝刑曹參議,李鼎佐繕工副正,趙文普爲禮山縣監,辛泰東龍潭縣令,鄭必寧陜川郡守,李鋼松羅察訪,愼後三忠淸都事,金始煥爲知義禁。
兵批。有政,判書李光佐,參判金重器,鞫廳進,參議朴彙登病,參知柳鳳徵進。
口傳,以柳雸·李秀英·金克謙爲假參知,以權以鎭·黃爾章·沈珙·尹聖時爲副司果。
答右議政崔錫恒箚曰,省箚具悉卿懇。卿之按獄,終始審察,則有何過嫌之端乎?安心勿辭,卽出論道,以副日夕之望。仍傳曰,遣史官傳諭。
朴熙晉,以義禁府意啓曰,弘述庶弟弘邁子,乙丑生武人拿鞫事,命下矣。考見弘述緣坐成冊,則弘邁子年歲,與乙丑相近者,只有宣川定配罪人世祐年三十五,一人,係是戊辰生與乙丑,猶差三歲,而末子世祉,年二十五,尤不相近,此外更無他子,就其相近者世祐,發遣都事,拿來之意,敢啓。傳曰,知道。
李廷濟啓曰,問事郞廳,以鞫廳大臣意來言,莫重鞫坐,堂上不可不備員,知義禁李台佐,以親病陳疏,時未承批,而聞其偏母,年過八耋,纔遭重慼,疾患非細,勢難離側參鞫云。不可無變通之道,李台佐卽爲改差,其代以無故人,口傳差出,牌招察任,何如?傳曰,允。
朴熙晉啓曰,問事郞廳,以鞫廳大臣意來言,明日是祔廟都監初度習儀,本府堂上,或以侍衛,或以都監堂上,皆有所掌,習儀時不可不進參,推鞫姑停,待習儀過後,隨時開坐之意,敢啓。傳曰,知道。
藥房入診入侍時,前劑入淸暑六和湯,加蒼朮一錢,加進三貼事,榻前定奪。
院前啓,請寢頤命·昌集收孥籍産還收之命事。李翔所復官秩,亟命還奪事。措語俱見上正言金始炯,引嫌而退,疏捄憲官,旣有所執,宰臣對章,何必深嫌?請正言金始炯出仕事。答曰,不允。處置事,依啓。
府前啓,〈請〉寢頤命·昌集收孥籍産還收之命事。請寢健命鞍馬田民賜給之命事。請門黜罪人李喜朝,極邊遠竄事。措語俱見上答曰,勿煩。
兩司合啓,請健命亟正邦刑事。泰采按律處斷。答曰,勿煩。
李廷濟啓曰,今日政新除授承旨·同義禁牌招事,命下矣。今已夜深,待明朝出牌之意,敢啓。傳曰,知道。
右議政崔錫恒箚曰,伏以臣,伏見憲府啓辭,有曰,正刑罪人金一觀,以逆賊弘述習陣後回兵犯闕之謀,分明納招,歷擧知情者,至於三人,而以其擧兵月次之少差,不載於入啓文案,遂使窮凶極惡之逆節,至今置而不問,國人之駭憤,久而益激云云。終乃以知情三人,拿鞫嚴覈爲請,臣看來,心驚膽慄,不覺寒粟之遍體也。蓋一觀承服時,乃曰,聞昌道之言,則以爲上年十一月初九日,弘述因習陣,有稱兵犯闕之意云。參鞫諸臣,莫不驚駭,問推戴之人,則初以洪義人·李器之中,爲之爲言,問郞更爲詰問,則又以李政丞爲主云。推戴是何等事,而隨問改換,三變其名,又問同參之人,則乃以李弘邁之子名不知人爲對。旣曰謀逆,而與不知名之人同謀,亦不近理。又問稱兵兇計,何以中止,則以爲因換局而不成云。又以改紀,在於十二月初六日,日子未免相左爲問,則答以精神昏迷,以致錯記云。推戴之人,三變其人,同謀之人,不知其名,稱兵之日,又如是倒錯,故與堂上相議,初不載錄於議啓中,只以胡辞亂語,都無着落爲辭,其後筵中,略陳此意,伏想聖明,亦必記有之矣。大凡鞫獄說話,傳說多爽,方外之人,驟聞稱兵推戴之言,而終無究竟,則其所疑惑,固其宜也。仍念臣以不才,謬當重獄,隨事謹愼,靡不用極,凡係罪人供招,必須明白有據,然後方請訊問。若係浮辭亂言,則不敢輕擧,以爲按問之端,觀於此事,亦可知也。然,臣以終始按獄之人,初不審察,至使國人駭憤等語,登於臺章,其何敢晏然參鞫,自同無故之人乎?玆敢退伏私次,席藁待罪。伏乞聖慈,俯諒危懇,亟削臣職,仍治臣按獄疏漏之罪,以安私分,以警他人,不勝幸甚。取進止。
左副承旨權以鎭疏曰,伏以臣,大臣偕來,出在江上之日,猝得毒痢,日夜嘔且痢,各數十次,一粒不敢近口,頭痛如碎,不能忍頃刻,腹痛如刺,叫號宛轉,喘急奄奄,寔有須臾難支之勢。卽者迫於復命,來詣禁扃,而數步之地,十顚九頓,殆不能行步之狀,闕中諸人之所共見,同僚之所共悶。明日習儀,院中不可不備員,而臣之病狀,萬無隨參之勢,理須急急變通,玆敢疾聲號籲。伏乞聖慈,亟許遞改,毋俾大禮狼狽,且使臣隨便調理,以尋生路,以卒生成之澤,千萬幸甚。臣無任屛營祈懇之至,謹昧死以聞。
午時,上御進修堂。藥房入診入侍時,提調韓配夏,副提調南就明,假注書李憙,記事官宋寅明·申致雲,醫官李時聖·許坫·方震夔·吳重卨·李時弼入侍。
韓配夏進伏曰,近來暑濕,前古所罕,伏未知此時,聖體,若何,大妃殿氣候亦何如?上曰,安寧矣。配夏曰,諸醫入侍,請令診察,何如?上曰,唯。
李時聖診畢,奏曰,聖候脈度,本來洪數矣。今則不洪而柔,不數而細,或慮暑濕有滯而然矣。
許坫診畢,奏曰,脈候,暑濕多滯,柔弱細微,頗爲不足矣。
方震夔診畢,奏曰,暑濕所滯,元氣必傷,夏月之脈,凡人皆弱,而卽今聖候脈度,比前亦微沈而不數矣。
李時弼診畢,奏曰,脈候左右三部,沈中有靜,臣意則聖候安寧而然矣。
配夏曰,諸醫皆已診察,各陳所見,退出後當與商議進御之藥,而第聞醫言,則淸暑六和湯,不但治暑,亦能開胃,加進數三貼爲好云。此藥劑入,何如?上曰,唯。三貼當服之矣。配夏曰,前進三貼,想已盡御,膈間其有淸利之效乎?上曰,然矣。配夏曰,退出後當卽劑入矣。上曰,唯。
配夏曰,臣忝在賑廳堂上之任,故敢以本廳事仰達。今年農事,因春夏旱災,將未免大歉,而聞兩南,尤被其災,間間有赤地之慘云。朝家一年需用,專靠於三南,而年事如此,則經費之道,尤爲茫然,而賑救之策,預爲料理講定,然後可以接濟飢民矣。本廳他無生財生穀之道,前者每有各邑貿販,料理補用等事矣。自臣忝管以後,爲其有民弊,一竝革罷,卽今更無生財生穀之道,本廳賑穀之散在各邑者,不可不一一收聚,運致京倉,以爲濟活顚壑之民,而近來紀綱解弛,外方守令,慢不擧行,其中尤甚不納者,爲先論罷,以爲懲礪之地,何如?上曰,依爲之。出擧條
配夏曰,臣以惠陵追排石物監蕫之任,往來看審,則石役浩大,與新陵無異,而石手八十名,冶匠八名,一時赴役,晝夜催督,盡爲浮出石材,今方運致陵所,而來月旬前,則足以排立,而當初爲慮民弊,募立雇軍十五名,僅僅使役,而卽今則民間鋤役已畢,正當農歇之時,改封築時,則不可不多用軍丁,楊·廣兩州軍丁,計其容入,調用莎草軍,舊例每用都下民丁,今則衿川·果川·高陽三邑,二百名分排調用,一軍浮出二張,然後可以定役,臨時調送之意,京畿監司處,分付何如?上曰,依爲之。出擧條奏罷,以次退出。
上在昌慶宮。停常參·經筵。
世弟宮·嬪宮,建極堂移次後,政院·玉堂問安。答曰,知道。
黃州牧使柳萬重下直。
南就明啓曰,今日持公事入侍日次,而祔太廟初度習儀相値,頉稟。傳曰,知道。
李廷濟啓曰,備邊司郞廳來言,今日賓廳坐起日次,而大臣有故,不得來會云矣。敢啓。傳曰,知道。
南就明啓曰,小臣與左承旨任舜元,同副承旨李廷濟,祔太廟初度習儀,神輦侍衛進去下直。傳曰,知道。
趙景命啓曰,小臣以該房,祔太廟初度習儀進去下直。傳曰,知道。
李廷濟,以都摠府意啓曰,今日入直內三廳武兼禁軍及軍兵等,當爲中日習射,而祔太廟初度習儀相値,不得爲之之意,敢啓。傳曰,知道。
李廷濟,以都摠府意啓曰,副摠管密陽君梡,以祔太廟初度習儀時,敬寧殿侍衛事,晝仕進去之意,敢啓。傳曰,知道。
南就明啓曰,右副承旨朴熙晉,今日病不仕進,牌招察任,何如?傳曰,允。
朴熙晉,以弘文館意啓曰,本館上番校理臣權益淳,肅宗大王祔太廟時,以大祝,今日習儀時,晝仕出去之意,敢啓。傳曰,知道。
朴熙晉,以弘文館意啓曰,本館下番闕直,已至多日,事體極爲未安,而副應敎李世德,副校理金始㷜·權益寬,修撰鄭壽期,俱以陳疏未承批,校理呂善長,呈辭入啓,修撰趙翼命在外,無他推移入直之員,令政院稟旨變通,差出闕員,仍卽牌招察任,何如?傳曰,允。
趙景命,以義禁府意啓曰,當此鞫廳多事之〈時〉,本府都事,不可不備員,出使都事李廷秀,令該曹口傳,閑官換差,而都事趙文普外任之代,亦令口傳擇差,何如?傳曰,允。
吏曹口傳政事,以尹志益爲禁府都事,內資奉事韓應奎,禁府都事李廷秀,相換。
朴熙晉啓曰,今因弘文館草記,下番闕直,已至多日,事體極爲未安,令本院稟旨變通,差出闕員,仍卽牌招事,命下矣。政官所當卽爲牌招,開政差出,而習儀相値,明日待開門牌招開政,何如?傳曰,允。
朴熙晉啓曰,祔廟都監堂上戶曹判書金演,禮曹判書李台佐,吏曹參判金一鏡,皆違牌不進,推考傳旨,纔已捧入。莫重習儀時,堂上之不得備員,事體未安,竝更卽牌招,以爲進參之地,何如?傳曰,允。
朴熙晉啓曰,今日祔廟習儀時,都監堂上備員進參事,因都監草記出牌,而一竝違牌,莫重習儀時,堂上不可不備員,吏曹參判金一鏡,戶曹判書金演,禮曹判書李台佐,竝更爲牌招,何如?傳曰,允。
趙景命,以御營廳意啓曰,去辛丑春,廟堂,爲慮湖西·嶺南賑資之不足,自賑廳劃給移轉米一萬餘石,而先以各軍門保米上納者換給,以賑廳京倉米移報事,定奪之後,本廳湖西庚子條軍保米六千三百九十九石零及嶺南庚子條軍保米一千五百七十七石零,稟旨貸給於兩道,而賑廳米,則京倉所儲不足,上年未卽還報,仍以各邑留置各樣米,趁今春輸納還報之意,往復於本廳,分付於各邑矣。湖西又於今春,稱以賑資難辦,道臣以其米留賑事,陳疏稟請。本道形勢,雖云切迫,旣自賑廳,移報本廳,總數句管,則道臣之不議於本營,一倂請賑,未免輕遽。況且未下批前,不待朝令之許否,徑先區處,亦未妥當,而各邑則不有本廳督納之令,任自分俵,終不上納。軍門保米,係是養兵之需,當初貸用,實出於萬不獲已,而自賑廳劃送之後,不卽上納,又爲擅分者,揆以事體,誠極寒心。自本營行關,申飭,査治監色,則丹陽·林川·平澤·庇仁·海美·扶餘等六邑,或盡數畢納,或先納三分之一,淸州·淸風·鴻山·永同·永春五邑,方以載運之意論報,而其他公州·溫陽·天安·大興·瑞山·陰城·槐山·德山·連山·定山·石城·舒川·恩津·堤川·淸安·新昌·靑陽·牙山·尼山·禮山·保寧·延豐·結城·藍浦等二十四邑,則輒請待秋,無意備納,尤極稽緩,不可無警責之道。上項二十四邑當該守令,竝從重推考,今秋則準數畢捧,必於未風高前,一齊運納事,分付道臣,知委擧行,而如或復踵前習,又爲遷就過冬,別爲査出,從重科罪,以懲日後,何如?傳曰,允。
領議政趙泰耉箚曰,伏以臣之病情,實無一分可强之勢,而都監習儀,期日已迫。且伏聞藥院,有議藥之事,不敢一向退伏,扶舁病軀,僅抵私次,宿患胸痞之症,又復越添於觸暑勞動之餘,寒熱交作,嘔吐繼發,終晝達曙,昏倒叫死,昨日診候之列,旣不得進身,今此習儀之禮,又末由自力,病裏悚澟,無地自客。乞蒙亟勘臣罪,以勵群工焉。仍念臣之此症,源委旣痼,發作無常,若於前頭,病不從心,猝又添劇於大禮臨急之時,則必致狼狽,思之至此,惶悶罔措。亦願聖慈,俯諒臣病勢難强之狀,臣所帶本職及都監之任,亟賜變通,一倂鐫遞,俾免公私窘急之患,不勝萬幸。取進止。答曰,省箚具悉卿懇。有疾未參,焉有所傷?卿其安心勿辭,趁速進參焉。仍傳曰,遣史官傳諭。
假注書尹宗臣書啓,臣敬奉聖批,傳諭于領議政趙泰耉處,則以爲臣於昨日,不顧廉義,强疾入城者,專爲藥院問候,與都監習儀,而不幸夜間,前患復發,塊氣上衝,痞塞不通,達夜嘔吐,寒熱交作,氣力澌綴,委帖床席,卽今昏昏之狀,卽傳諭史官之所目覩也。以此病勢,末由進參,莫重肄禮,逾時不行,莫非臣罪,乞蒙勘處,以警具僚焉。臣無任惶隕震悚,欲死無地云矣。敢啓。傳曰,知道。
上在昌慶宮。停常參·經筵。
朴熙晉啓曰,小臣鞫廳坐起進去下直,請出推案。傳曰,知道。
金致龍,以禮曹意啓曰,祔廟時節目中,王世弟隨駕事,已爲啓下矣。祔廟親享儀注中,王世弟亞獻禮,依例磨鍊之意,敢啓。傳曰,知道。
金致龍啓曰,祔廟都監郞廳,以都提調意來言,今此祔廟時,永昭殿·敬寧殿·永徽殿改題主官,別單書入之意,敢啓。傳曰,知道。
趙景命,以兵曹意啓曰,今七月二十一日武臣賓廳講書人員,落點啓下,而政事相値,不得爲之之意,敢啓。傳曰,知道。
吏批。有政,判書李肇進,參判金一鏡病,參議李眞儒病,右承旨金致龍進。
吏批啓曰,玉堂·春坊闕員,今當差出,而擬望之人乏少,相避·外任竝擬,何如?傳曰,允。
又啓曰,全羅監司,今當差出,而擬望之人乏少,承旨·外任竝擬,何如?傳曰,允。
以沈珙爲應敎,李明誼爲副修撰,李巨源爲文學,黃爾章爲全羅監司,權以鎭爲禮曹參議,睦趾敬爲禮曹佐郞,李光遠爲典籍,鄭錫爲義盈主簿,朴師道爲瓦署別提,睦重衡爲三嘉縣監,李檉爲知禮縣監,沈洬爲廣興副奉事,李眞淳爲獻納,李夏英爲禁府都事。
兵批。有政,行判書李光佐進,參判金重器病,參議朴彙登病,參知柳鳳徵進,左副承旨趙景命進。
以朴纘新爲晉州營將,洪德望爲慶州營將,趙儆·具僖爲宣傳官,梁得中爲翊衛,司果金弘錫,副護軍洪德望。
趙景命啓曰,新除授慶州營將洪德望,時無加資之命,何以爲之?敢稟。傳曰,加資。
金致龍啓曰,實錄廳郞廳,以摠裁官〈意〉來言,時政記,自甲申年至己丑年,六年冊子,移奉刪節之意,前已草記蒙允矣。餘冊不過十一年,續續移奉,亦似煩數,竝於一時,盡數移奉,刻期刪節後,使之專意纂述之役,何如?傳曰,允。
又啓曰,一房堂上沈檀罷職,代刑曹判書趙泰億差下,二房堂上李眞儒罷職,代旣已敍用,還爲差下,三房堂上沈壽賢外任,代副提學李明彦差下,都廳堂上姜鋧,情勢難安,久不行公,似難强迫,改差,其代以三房堂上李師尙陞差,李師尙陞差,代都承旨南就明差下,都廳郞廳尹聖時·權益寬罷職,代竝皆還差,尹游外任,代吏曹佐郞李德壽差下,一房郞廳趙遠命罷職,代持平李匡輔差下,鄭必寧外任,代副司果趙最壽差下,二房郞廳金尙奎罷職,代正言具命奎差下,柳萬重外任,代持平李普昱差下,三房郞廳金啓煥,以祔廟都監都廳,有難兼察兩任,改差,其代以李濟差下,而方在罷職中,令該曹卽爲口傳付軍職,竝卽牌招察任,何如?傳曰,允。
兵曹口傳政事,以李濟爲副司果。
金致龍,以弘文館意啓曰,校理權益淳,以推鞫問事郞廳,晝仕出去,尙不入來,應敎沈珙,肅謝後,仍爲出去,上番將未免闕直,殊甚未安,應敎沈珙,校理權益淳,竝卽牌招,以爲推移入直之地,何如?傳曰,允。
金致龍,以禮曹意啓曰,今七月二十四日慶恩府院君小祥,王大妃殿望哭儀注磨鍊以入之意,敢啓。傳曰,知道。
朴熙晉,以義禁府意啓曰,卽接月令醫員張瀚手本,則時囚罪人鄭治,以年老抱病之人,兼得暑感,泄瀉無算,食飮全廢,方在呻吟中云。自前罪人病勢如此,有保放救療之規,敢此仰稟。傳曰,依爲之。
鞫廳啓曰,罪人柳就章,宮城扈衛事,旣以知情承服,依法例結案取招後,照律處斷,沈榗·李尙建,加刑得情,金時泰同生名字,推問於李瀗,則以爲忘未記得云,待時泰拿來後推問,何如?傳曰,依啓。
又啓曰,罪人李尙建·柳就章,忍杖不服,加刑得情,墨世,訊杖第十二度氣窒,回蘇間停刑,沈榗,依臺啓出問目矣,更考文案,則與原問目,有錯誤處,今姑停刑,改出問目,加刑得情。李瀗前招所供中,有金時泰同生之書,自京下來云,而書中,多有可疑之端,時泰同生名字,李瀗處推問現告後,拿問,何如?傳曰,依啓。
府前啓,請寢頤命·昌集收孥籍産還收之命事。請寢健命鞍馬田民賜給之命事。請門黜罪人李喜朝,極邊遠竄事。措語俱見上答曰,勿煩。
金致龍啓曰,因實錄廳草記,堂上郞廳牌招事,允下矣。今已日暮,待明朝出牌之意,敢啓。傳曰,知道。
趙景命啓曰,兵曹郞廳來言,闕內各處,入直軍士夜巡檢云矣。敢啓。傳曰,知道。
金致龍啓曰,因弘文館草記,應敎沈珙,校理權益淳牌招事,允下矣。今已夜深,待明朝出牌之意,敢啓。傳曰,知道。
上在昌慶宮。停常參·經筵。
藥房提調韓配夏,副提調南就明啓曰,秋霖纔霽,新涼乍生,伏不審此時,聖體,若何,大妃殿氣候,亦復何如?淸暑六和湯三貼,其已進御乎?今日臣率諸御醫入診,詳察聖候,議定繼進當否,宜當。臣等不勝區區憂慮,敢來問安,竝此仰稟。傳曰,知道。慈殿氣候安寧,湯劑進御矣。明日入診。
任舜元啓曰,今日持公事入侍,而藥房入診啓請,何以爲之乎?敢稟。傳曰,爲之。
午時,承旨持公事入侍,同爲玉堂召對。
上御進修堂。左承旨任舜元,參贊官金致龍,侍讀官權益淳,檢討官李明誼,假注書尹宗臣,記事官宋寅明·申致雲等入侍。
任舜元,讀慶尙監司兪命凝請停水陸操狀啓。踏啓字慶尙左兵使李順坤,眞寶縣崔八奉虎囕狀啓。踏啓字金致龍,讀平安監司李眞儉設賑罷賑會計成冊狀啓。踏啓字慶尙監司兪命凝歲荒狀,山郡移米事及常平廳牟穀運納事,還寢,啓。踏啓字讀訖,奏曰,此是嶺南民事狀也。旱災振古所無,萬姓大命近止,言念至此,實爲慘酷。且嶺南,國家根本之地,其憂有大於他道,議于大臣,以爲振救之策,何如?
權益淳,讀綱目,晉安帝義熙五年春正月,秦封譙縱爲蜀王,至六年,盧循,寇長沙,劉裕,引軍還。金致龍奏曰,此以下,使下番讀之,何如?上曰,唯。李明誼,始于三月江荊都督何無忌,討徐道覆,止於十二月劉裕及盧循,戰於大雷,又戰于左里,大破之。讀訖,權益淳奏曰,南燕主超,若從桂林·王鎭之言,出峴逆戰,退守險固,無使劉裕,縱兵入峴,則裕雖善戰,孤軍深入,不唯無功,將不能自歸,而超乃不從奇計善策,徒恃歲星之居齊,期其不戰而克,縱賊入峴矣。終至於一敗喪國,旣敗之後,雖復問鎭以善後之策,勢已去矣。何計之可施,不修人事,徒恃歲星者,此皆昏君之事,而及其自棄其險固,歲星不能救其亡,此足爲人君之監戒也。李明誼曰,歲星者,福星也。昔越得歲星,吳伐之而自亡,晉得歲星,秦寇之而自滅,妄恃歲星,不修人事,自底敗亡者,豈獨慕容超而已哉?伏願聖明,監戒于此焉。又奏曰,魏主嗣,問于王洛兒曰,舊臣爲先帝所親信者,爲誰?洛兒,以李先對,嗣,召問先曰,卿以何才何功,爲先帝所知。對曰,臣不材無功,但以忠直,爲先帝所知耳。夫李先,無特異之才,而只以其淳慤質實之行,見知於拓跋珪,而其子嗣,亦能知取人之道,不以其不材無功,忽之,取其忠直,置諸顧問之地。蓋忠直,與佞邪相反,佞邪者,必有辯慧之才,易爲時君之容悅,而及至用事,必致病國而誤君,忠直者,悛樸如愚,雖無捷給之才,然,置之左右,必能棐德而引道,然則人君取人,可不以進忠直退佞邪,爲務乎?亦願聖明,留念于玆。又奏曰,魏主嗣,以寇盜群起,欲大赦以安之。元城侯屈曰,民逃亡爲盜,不罪而赦之,是爲上者,反求於下也。不如誅其首惡,赦其餘黨。崔宏曰,聖王御民,務在安之而已。不與較勝負也。屈之言,經也,宏之言,權也。大抵赦者,不可輕行,赦其餘黨,與之更始,猶或可也,豈可赦其首惡,以賊良民乎?雖欲安民,不可得也。此亦聖明所當留念處,故敢此仰達矣,又奏曰,劉裕,忿廣固之久不降,夷其城隍,屠戮人民,夫劉裕,雖曰六朝之君,起於匹夫,有同創業之主,而專有知勇,實無仁義,故宋儒司馬光,有所貶論者矣。蓋王者,愛民以仁,故三代聖君,莫不愛民而王,而至於漢太祖,初入關中,約法三章,故終得天下,傳祚四百,昭烈之敗於江陵也,不忍棄避亂之民,故終爲一隅之君者,亦以此也。劉裕,旣以王師,剪平東夏,則當禮賢愛民,以基大業,而恣行屠戮,務快忿心,其國祚之短促,不亦宜乎?伏願聖明,監戒于玆,以仁民愛人爲心
金致龍啓曰,小臣待罪禮房,祔廟時事,有可達之事,故惶恐敢達。神輦侍衛三處及大駕陪從,合四處,而翰注未備,翰林不足,則例使兼春秋代行,而至於注書,似有變通之道,大禮臨時,分注書一員加出之意,敢達。上曰,依爲之。
又啓曰,玉堂上下番,例爲入直,而昨日校理權益淳,晝仕出去,仍進鞫廳,應敎沈珙,肅拜後,卽爲出去,益淳,則非但進於鞫廳,以珙已肅拜,不爲入來,珙,則以益淳晝仕出去之故,卽爲出去,推諉之際,以致上番闕直,事甚未安。沈珙·權益淳,竝推考,何如?以上兩件,俱出擧條上曰,依爲之。
任舜元啓曰,刑獄之官,不宜久曠,而刑曹參判李森,以疏批未下,不爲行公,新除授參議鄭思孝,以病陳疏,亦不出肅,秋曹堂上不得備員開坐,請參議鄭思孝,卽爲牌招察任,俾無事務之積滯,何如?上曰,依爲之。
權益淳進曰,臣昨以問事郞廳,進去鞫廳,而沈珙肅拜後,卽爲出去,以致上番闕直,至有承宣推考之請,臣誠惶恐待罪矣。臣伏見柳就章之招,有曰,近來事機,多有殊常之事,而圖爲訓局中軍,旣爲中軍之後,與弘述,陰相謀議,宮城扈衛,盡殺宦寺之說,極爲凶慘,渠之同參逆謀,明白的實,而乃以知情自服,鞫廳,亦將以知情勘律,臺臣,亦必有爭執者,而今以就章之招觀之,則四兇之凶謀逆節,彰露無餘,兩司合啓,亟賜允從焉。李明誼曰,益淳,以問郞,連進鞫廳,故詳見其文案矣。就章之招,有曰,軍士無不從之理,而將校如有不從者,則何以爲之云,其所以慮其不聽從者,何事耶?其兇謀祕計,令人驚心而痛骨,昌集之逆節,如是明著,而兩司之啓,尙不允從,人心之悶鬱,當如何哉?且弘述曰,軍士旣集,則將校安敢不從云,就章之同參逆謀,如是爛熳,則豈可以知情之律,勘斷其罪乎?金致龍曰,知情云者,知他人之情,而不告之謂也。就章,親與昌集·弘述,商確兇謀,排布逆計,則何可謂知情乎?鞫廳之欲勘以知情之律者,蓋出於曲循渠言之致,然,揆以法理,斷不當如是,儒臣言是矣。益淳曰,今於就章,亦將用逆律矣。其所以指揮就章,共濟弘述之逆謀者,實是昌集,其爲逆魁,據此可知。若使逆律,獨施於就章,而不行於四兇,則刑法之倒舛,當如何哉?兩司之啓,亟賜允從,然後王法可以正,人心可以懲矣。
刑曹參議鄭思孝牌招察任事,榻前下敎。
金致龍啓曰,內醫院官員,以都提調意來言,上年十月,因臺疏,有羅蔘革罷之命矣。其時本院,以莫重御藥所用羅蔘,不可猝然革罷之意,啓達,還寢成命,因令本道依前上納矣。今因慶尙右道暗行御史趙榮世別單書啓,自備局回啓,而未諳本院啓稟仍存之令,遽以因臺疏革罷之意,錯認覆奏,旣以分付本道云。蓋我國人蔘,最以嶺産爲極品,御供之藥,必用羅蔘者,以其津液,絶勝於他處所産故也。雖有些少弊端,莫重御藥所用之蔘,不可率爾停罷,依前封進之意,分付本道,何如?傳曰,允。
以實錄廳堂上李明彦,郞廳李德壽·趙最壽·具命奎,牌不進,罷職傳旨,傳于李廷濟曰,推考傳旨捧入。
趙景命,以訓鍊都監意啓曰,分授都城北二營近處體城四間許及彰義門西邊體城八間許,因雨頹落,而左右傍近,亦多傾圮,兩處當築處,殆至十六間許矣。今月二十三日爲始,改築之意,敢啓。傳曰,知道。
傳于任舜元曰,卒樂善君夫人祿俸,限三年仍給事,言于該曹。
傳于任舜元曰,歸厚署外棺板一部,石灰一百五十石,送于內需司所捧處事,言于該曹。
李廷濟啓曰,鞫廳承服罪人柳就章,堂古介行刑單子,才已啓下,而臺諫,以更爲勘律,依法處斷,論啓蒙允矣。今此行刑單子,姑爲還入,啓字爻周之意,敢啓。傳曰,知道。
李廷濟啓曰,實錄廳郞廳,以摠裁官意來言,時政記移奉,一日爲急,而春秋館堂上李光佐鞫廳進,李台佐親病陳疏,柳鳳輝未肅拜,金一鏡以本職辭免,陳疏未承批,除鞫廳進去外,竝卽牌招,使之急時移奉。一房郞廳權益淳,三房郞廳尹㝚·李廣道,俱以問事郞廳,不得仕進於本廳,倂姑改差,權益淳,〈代〉吏曹正郞尹惠敎,尹㝚,代副應敎李世德,李廣道,代前校理鄭錫五差下,竝卽牌招察任,而今後則問事郞廳,勿令以本廳郞廳差下之意,知委鞫廳,何如?傳曰,允。
持平李匡輔啓曰,臣於昨日鞫坐,見罪人柳就章之承服招辭,則有曰,昌集與渠酬酢之際,以事機殊常,老論甚危,軍門將校,布置親信等語爲言,而厥後,果以渠,差出訓局中軍,故往見弘述,則乃以軍情,何如?發言,而仍及分守闕門,白晝殺宦寺後,大臣仰請傳禪等事,而渠以爲主將出令,軍兵豈有不從之理云云,則其所同情節次,明白無疑。臣以此,爭執於完議照律之時,而終不得獨守己見矣。今臺議,果以更爲勘律,依法處斷論啓,則臣之未能終始力爭之失,到此著矣。其何可一刻晏然於職次乎?請令遞斥臣職。答曰,勿辭。
持平李普昱所啓,請寢頤命·昌集收孥籍産還收之命事。請寢健命鞍馬田民賜給之命事。請李喜朝極邊遠竄事。措語俱見上答曰,不允。
新啓,鞫廳罪人李晚成,方以中軍換差事,拿來鞫問,而旣因昌集小札,而差遣之意,直招,則其潛與凶謀之迹,亦可推知,所當次第訊問,以爲窮覈之地,而鞫廳,乃以島配爲請云,臣竊不勝訝惑之至。夫訓局·禁營,輕重自別,而禁營中軍,才以忠淸兵使,啓請內遷,旋以訓局中軍,差遣其代,一則出外,一則內遷,已極可疑,而易置之擧,旣出於昌集之指揮,而就章爲之,就章,又以同參逆謀之意,狼藉承款,則其陰與兇計,排張布置之跡,綻露無餘。且有一名官於三司會坐之中爲言,洪致中,往見晚成,以輟籲聯箚事,據理責之,則晚成,盛氣以答曰,此實宗社大計,安得不爾云云。其所謂大計云者,未知指謂何事耶?其情迹之綢繆,表裏之和應,昭不可掩,此兩款,請令鞫廳,添入問目,嚴鞫得情。答曰,依啓。
又啓曰,卽聞鞫廳罪人柳就章,以知情勘律入啓,臣於此,竊不勝訝惑之至。夫聚會軍兵,分守闕門之計,旣與弘述,爛熳相議,將校軍兵之聽從與否,又與之密議云。卽此數款語,卽是稱兵犯闕,廢黜君父之意,則凶逆情節,綻露無餘,而特以渠之招辭中,有知情之語,故因以此勘律,知情云者,身不與謀,而略聞其情之謂也。身爲副將,同議凶計,而律以知情,殊失討逆正法之意,請承服罪人柳就章,更爲勘律,依法處斷。答曰,依啓。
鞫廳啓曰,罪人沈榗·李尙建,終不承款,加刑得情,李晚成今無可問之端,而李森之出送湖閫,旣出於其手,則還發配所,似爲太輕,欲於登對時,稟處矣。今則在外請拿者頗多,鞫廳收殺無期,滯囚之弊,不可不慮,參酌絶島定配,尹慤,金昌道承款之招,有曰,尹慤出銀之說,洪義人兄弟,以爲聞李天紀之言,天紀,聞器之之言云,而器之·天紀·義人,皆已物故,哲人尙在,故啓請拿問矣。至於嚴刑,終不承款,當初請對時,以絶島定配之意,定奪蒙允之後,因臺啓,出銀之言,哲人處,更加嚴鞫矣,哲人終不吐實,斃於杖下,階梯已絶,更無可問之處,依前勘律,絶島減死定配,梁益標,初出於弘述之招,而未及請拿矣。今又緊出於柳就章承服之招,不可不嚴覈,梁益標拿來,金時泰同生,分付捕盜從事官,使之探問,則時泰之弟,只有時鼎一人云。金時鼎拿問,何如?傳曰,依啓。
鞫廳啓曰,罪人李尙建,終不承款,加刑得情,沈榗及墨世,病勢危急,今若加刑,則徑斃可慮,竝姑停刑,金時鼎所供如此,姑爲仍囚,待時泰拿來後,推問,何如?傳曰,依啓。
兵曹口傳政事,呂善長爲副司果。
李廷濟啓曰,持平李匡輔再啓煩瀆,退待物論矣。
任舜元啓曰,明日常參·經筵,取稟。傳曰,停。
李廷濟啓曰,都摠府郞廳來言,闕內各處,入直軍兵夜巡檢云矣。敢啓。傳曰,知道。
鞫廳啓曰,罪人沈榗·李尙建·柳就章嚴訊之下,抵賴不服,加刑得情,墨世,訊杖十五度氣窒,回蘇間停刑,李瀗所供如此,雖是問目之外,旣有援引之人,不可不拿覈,前頭當有憑問之端,今姑停刑仍囚,金時泰·金盛節,方在配所,竝拿來,何如?傳曰,依啓。
上在昌慶宮。停常參·經筵。
趙景命,以都摠府意啓曰,今日入直內三廳武兼禁軍及軍兵等,中日習射,請出標信。傳曰,知道。
藥房提調韓配夏,副提調南就明啓曰,伏不審夜來,聖體,若何,大妃殿氣候,亦復何如?昨日問安之批,伏承明日入診之命矣。今日臣等,率諸御醫,詳察聖候,宜當。敢來問安。傳曰,知道。慈殿氣候安寧矣。
藥房再啓曰,臣等入診退出後,與諸御醫,反復商議,則皆以爲上候脈度,雖似沈數,別無形見之症,淸暑六和湯,今姑停進宜當云矣。敢啓。傳曰,知道。
吏曹口傳政事,以李世德·尹惠敎·鄭錫五,爲實錄兼春秋。
兵曹口傳政事,副司果鄭錫五。
李廷濟啓曰,問事郞廳,以鞫廳大臣意來言,同義禁金重器病勢甚重,勢難察任,不可等待其差歇,今姑改差,令該曹口傳差出,牌招察任,何如?傳曰,允。
吏曹口傳政事,以朴泰恒爲同義禁。
趙景命啓曰,問事郞廳,以鞫廳大臣意來言,承服罪人柳就章,以知情不告,遲晚,故以此勘律矣。臺疏,以兇逆情節,綻露無餘,更爲勘律爲請蒙允。所當卽爲擧行,而同參逆謀的實辭緣,更爲遲晚取招,然後方可正法,以承傳辭緣,更爲推問,遲晚取招後擧行之意,敢啓。傳曰,知道。
李廷濟啓曰,問事郞廳,以鞫廳大臣意來言,問事郞廳洪重徵,時無職名,令該曹口傳付軍職,何如?傳曰,允。
李廷濟啓曰,鞫坐方開,而兩司當爲進參,而司諫梁廷虎,自鞫坐,今方來避,大司諫權詹在外,獻納李眞淳未肅拜,正言金始炯呈辭,具命奎陳疏,諫院無一行公之員。除在外·引避外,呈告·未肅拜·陳疏人員,竝卽牌招,以爲推移進參之地,何如?傳曰,允。
以正言金始炯·具命奎等,牌不進,罷職傳旨,傳于李廷濟曰,推考傳旨捧入。
李廷濟,以義禁府意啓曰,謀逆同情罪人就章,旣已承服正刑,緣坐一款,當爲擧行,其父母子女祖孫妻妾兄弟姊妹,子之妻妾,伯叔父,兄弟之子,年歲姓名及居住存沒,令漢城府急速考出帳籍,亦爲分付五部,一一査出牒報後,依律文擧行,何如?傳曰,允。
李廷濟,以義禁府意啓曰,謀逆同情罪人就章,旣已承服正刑,依律文,籍沒家産,破〈家〉瀦澤,降其邑號,罷其守令等事,令各該衙門奉承傳擧行,何如?傳曰,允。
右議政崔錫恒箚曰,伏以憲府啓辭中,鞫廳,以罪人李晚成島配,爲不可,仍論訓局·禁營內遷與出外之爲可疑爲言,易置之擧,出於昌集,而就章又狼藉承款,則其陰與兇謀之迹,綻露無餘。又以有一名官於三司會坐之中,傳洪致中與晚成問答之言,請以此兩款,添入問目,嚴鞫得情,論啓蒙允。其在鞫廳之道,惟當劃卽擧行,而第竊伏念,凡罪人鞫問,必以告者之言,或以他囚所供,或拈出渠之供辭中違端,發爲問目,自是流來之規。今若以外人私酬酢,添入問目,則不但古無其例,且啓日後無窮之弊,臣意以臺啓中上款語,發問目窮問,若其宰臣問答一款,勿入於問目中,恐合於按獄之大體,旣有區區所懷,敢此仰陳。伏惟聖明,留神裁處焉。取進止。答曰,省箚具悉卿懇。臺啓中發問目一款勿入之說,誠爲得宜焉。仍傳曰,遣史官傳諭。
答京畿監司李正臣疏曰,省疏具悉。疏辭,令都監稟處。
府前啓,掌令尹大英,持平李普昱等所啓,請頤命·昌集收孥籍産事。請寢健命鞍馬田民賜給之命事。請李喜朝極邊遠竄事。措語俱見上新啓,昔年任敞爲名者,投進兇疏,其初呈未徹之疏,則賊心逆腸,有浮於志述,論其負犯,萬戮猶輕,而其時喉司,欲掩其迹,彌縫出給,使之改搆以呈,而當初全本,人多傳說,以其叔父弘望疏觀之,亦可知其語意之絶悖,則尙今得逭於王法,假息於牖下,已是輿情之憤鬱,而雖以已徹之疏論之,犯分悖義,全無顧藉,其情狀,極爲妖惡,故曾於其時,亦施遠配之律,則到今兇徒伏法之日,不可〈無〉懲討之典,請任敞絶島定配。持平李匡輔引嫌而退,當初完席,旣有爭執,啓請改勘,何必爲嫌?請持平李匡輔出仕。答曰,不允。處置事,依啓。
司諫梁廷虎啓曰,日昨鞫廳罪人柳就章承款之招,以知情不告,爲其結辭,故完席同議之際,以此勘斷,而或以爲就章與弘述問答說話,不但爲知情而止,不可斷以此律,臣亦略以數語,有所相難,而造次之間,不能據法固爭矣。到今臺啓追發,罪人律名,亦已改勘,則臣之當初不能爭執之失,無以自解,連在鞫坐,不得任自徑〈出〉,到今經宿旣久之後,始爲來避,所失尤大。請命遞斥臣職。答曰,勿辭。
鞫廳啓曰,罪人柳就章,旣以謀逆同情承服,更爲依法例結案取招後,照律處斷,李尙建,累次刑訊之下,忍杖不服,加刑得情,墨世,加刑第十三度氣窒,回蘇間停刑,金時鼎元情中,寄其兄時泰書中措語,與李瀗招辭,大段相左,時泰雖未及拿來,爲先以時鼎招辭,發爲問目,李瀗處,更推,何如?傳曰,依啓。
鞫廳啓曰,罪人李尙建,病勢危重,今姑停刑,李瀗更推之際,病勢方急,言語不通,姑待回蘇後,更推,何如?傳曰,依啓。
李廷濟啓曰,司諫梁廷虎再啓煩瀆,退待物論矣。傳曰,知道。
金致龍啓曰,明日常參·經筵,取稟。傳曰,停。
京畿監司李正臣疏曰,伏以臣匪才,謬當藩任,値此大無之年,民憂孔劇,賑政纔畢,麥凶且慘,而風災旱傷,秋事又無可望,了遺殘氓,濟活無策,食不甘寢不安者,于玆有日矣。卽,伏見惠陵石物都監關文,則各色軍丁六百名及其他假家雜物,皆令本道進排。夫山陵事役,至重且大,揆以事體道理,宜不敢不趁卽擧行,而第伏念凡係京外責應之事,勿論大小輕重,一切皆以前例爲准,遵而奉行,毋得違越,蓋慮其一創新規,後弊難防故也。臣試考本營所在新舊謄錄,則前後山陵之役,一軍一物,元無自本道責應之例,今此都監之分定,未知何所據而發也?竊想蕫事之臣,必以所重在此,他不暇顧,不詳前例之如何,有此稟定,而畿民之弊,將有所不可勝言者,臣請略陳之。今此軍丁之分定元數,泛稱則雖是六百名,自始役至畢役,首尾十六日之間,甲去乙來,日以遞代,逐日通計,則殆至五千名,而借貸裹糧,往返踰日,此其爲弊,已極萬萬。各樣假家許多雜物,又從而責出,雖是前例之應行者,當此荐凶之日,尙多難支之勢,況本非謄錄,而創行新規,一開此路,便成恒式,無窮之弊,自今而始,哀此飢餓待死之民,將何以聊其生耶?且伏念雖無前例,都監無他推移之勢,則亦宜有變通之道,而此則不然。自前陵役凡需,皆自京司磨鍊進排,而軍丁則或以諸道僧軍充役,或自都監雇立,此實有山陵已行之例,國朝不易之典,則今何可卒定無前之規,以啓畿民日後無窮之弊耶?臣雖愚迷,亦不至於全昧事理,非不知山陵重大之役,不可緩忽,都監稟定之事,不可違拒,而特以國家已行之例,決不可猝廢,畿甸方來之弊,亦不可恝視,玆敢不避煩猥,略暴事勢,而成命之下,不卽擧行,妄率之罪,實所難免。伏乞聖明,更加審察,都監凡事,竝令依舊例施行,俾此畿內之民,得免巨弊,永受大惠也。卽今陵役日期甚迫,若不卽賜處分,則誠有窘急狼狽之慮,亦乞留神焉。臣無任激切屛營之至,謹昧死以聞。
巳時,上御進修堂。藥房入診入侍時,提調韓配夏,副提調南就明,假注書李憙,記事官宋寅明·申致雲,醫官李時聖·許坫·方震夔·吳重卨·李時弼·金德三入侍。
韓配夏進曰,近來朝晝異候,日氣不適,未知聖體,若何,大妃殿氣候,亦復何如?上曰,安寧,予亦無事矣。
配夏曰,都提調趙泰耉,今日欲爲入侍矣。夜來宿患又發,不得入侍云矣。因又奏曰,醫官入侍,請令診察,何如?上曰,唯。
李時聖診畢,奏曰,今日脈候,左右頗數矣。
許坫診畢,奏曰,頃日入診時,則脈候右關不足矣,今日則不然,左右如常矣。
方震蘷診畢,奏曰,脈候左三部,少似沈數,右三部則頗數矣。
李時弼診畢,奏曰,脈候比數日前,右三部則稍數,不如前日之安靜矣,左三部則如前矣。
金德三診畢,奏曰,脈候左右三部稍數矣。
配夏曰,諸醫達辭,皆以謂有沈數之氣,或者氣候,有不安節而然乎?上曰,不然矣。
配夏曰,淸暑六和湯,前後已進六貼矣。其有却暑開胃之效乎?上曰,唯。
配夏曰,退出後,當與諸醫,議定繼進當否,而今年暑濕,甚於前日,當此老炎,將攝尤難,伏願各別愼攝,而五日一次入診,依前定式爲之,何如?上曰,依爲之。
配夏曰,臣以惠陵石役事,惶恐敢達。臣則忝居保護之地,不得久留監蕫,而禮曹參判柳重茂,則恒留役所,晝夜督促,今已初鍊再鍊,數日內將畢三鍊,故排設吉日,問于日官,則今月二十九日爲吉云矣。當初始役之時,正當農務方殷,爲慮民弊,募軍十五名,僅僅使役,而莎草軍,則自前調用都民矣。今番慮其有弊,故臣於頃日,仰稟於榻前,果川·衿川·高陽軍三百名調用,一夫浮出二張,則乃是極歇之役,故分付畿營,而前頭改封築時,則軍丁容入之數,不啻倍蓰,而楊·廣州之去陵所,不過四五十里,此時飢民,雖曰有弊,卽今鋤役已畢,正値農歇,一二日之役,有不可憚勞者,故亦以臨時調送之意,依定奪分付畿營矣。卽者京畿監司李正臣,以此陳疏張皇,請寢成命,道臣爲民之慮,雖不得不爾,而此是莫重莫大之事,則如是爭執,未知其得當矣。庚子年封陵時,則自內有降銀之事,故雇立軍丁以用之,卽今若自戶·兵曹,出給雇價,則雇用軍丁,亦可完役,何必待用於飢民,而當此國儲蕩然之時,戶·兵曹亦無酬應之勢,則民丁調用,實出於萬不獲已,而道臣之疏,如是張皇,至以曾無前例爲言,山陵封築,事體重大,則前例有無,何可論乎?依前定奪調用事,更爲分付之意,敢達。上曰,依爲之。出擧條奏事畢,諸臣以次退出。
上在昌慶宮。停常參·經筵。
慶恩府院君小祥,大妃殿望哭後,政院·玉堂單子問安。答曰,罔極。大殿·中宮殿·世弟宮·嬪宮,政院·玉堂口傳問安。答曰,知道。大妃殿,藥房問安。答曰,罔極。大殿·中宮殿,藥房問安。答曰,知道。大妃殿,朝廷二品以上·六曹單子問安。答曰,罔極。大殿·中宮殿,朝廷二品以上·六曹單子問安。答曰,知道。
金致龍啓曰,明日祔太廟二度習儀相値,視事頉稟。傳曰,知道。
南就明啓曰,左副承旨趙景命,今日病不仕進,卽爲牌招察任,何如?傳曰,允。
南就明啓曰,監察十三員內,三員未差,二員未署經,一員加土呈辭。前頭告祭及明日習儀時,無推移分排之路,習儀則以一員推移進參,而未署經監察,署前行公事,分付,何如?傳曰,允。
兵曹口傳政事,洪重徵爲副司果。
李廷濟,以備邊司意啓曰,卽者京畿監司,以惠陵改封築時所入雜物及軍丁事,有所論報矣。山陵事體,至嚴且重,若是謄錄應行之事,則揆以事體道理,固不當以民弊爲言,而自前山陵之役,元無煙軍調用,假家造作之規,謄錄所無之事,有不可創開,所入役軍,則令都監募軍使役,其他雜物,令戶曹分付各該司,使之進排宜當,以此分付,何如?傳曰,允。
李廷濟啓曰,三司來詣請對矣。傳曰,引見。
午時,上御進修堂。同副承旨李廷濟,執義鄭楷,掌令尹大英,持平李普昱·李匡輔,校理權益淳,獻納李眞淳,修撰李明誼,假注書尹宗臣,記事官宋寅明·申致雲等入侍。
李廷濟,讀惠陵都監·禮曹啓目,改莎草擇日事。踏啓字。全羅右水使李思晟狀啓,崔昌軫事。踏啓字。
持平李普昱所啓,臣於日昨詣臺之後,得聞罪人李晚成徑先勘處之擧,不勝驚惑,卽以數款語,更請鞫問,其中與重臣問答之說,旣發於三司會坐之處,而臣之所聞,不啻明的,故果爲發啓蒙允矣。今者大臣,至以外人私酬酢,添入問目,古無其例,且關後弊等語,箚請勿問,聖批,又以誠甚得宜爲敎。噫,其所謂宗社大計四字,旨意陰兇,同逆情節,昭然難掩,而宰相言之,名官傳之,則此何異於公座上酬酢耶?大臣之言,雖出於慮後弊之意,而今臣之啓,實是審鞫體·嚴懲討之意,則殿下之旣允旋寢,不幾於輕臺閣之歸耶?臣竊爲殿下惜之也。此莫非臣平日言議,不能見重於君父之致,其何敢一刻晏然於臺次乎?請命遞斥臣職。上曰,勿辭。
李匡輔,讀三司合啓曰,健命,以師命·頤命之從弟,重之以奸毒暗慝之性,常懷怨懟,陰蓄異志,前冬非常之敎,爲今日臣子者,孰不沫血飮泣,思所以捄正,健命,獨何心腸?恚恨於傳旨之請收,移鋒急擊,憤怒於諸宰之抗爭,恣意叱罵,箚請節目,迫脅君父,其所負犯,已不容誅。今此建儲,以兄與弟,可見聖心之至公,國有長君,實叶神人之顒望,則名旣正矣,言亦順矣。奏請之際,據理陳懇,期於準請,誠爲正大光明,而必以桓溫廢帝奕之痿字,肆然加之於聖躬,又以左右媵屬等語,白地粧撰,厚誣君父,筆之於奏文,申之於問答,其罔上不道之罪,固已難貸。況急手主張之賊,近出於子姪,掌書推戴之計,不越乎同堂,且與集賊,同心合謀,陰圖備忘更下,仍謀宮城之陳兵,以其腹心之人,換差都監中軍之事,初旣狼藉於伏法諸賊及弘述之招。今又一一彰露於就章之結案,向日正植招所謂左相,則欲直爲奉行云者,到此益驗,論以王法,宜斬萬段,請圍籬安置罪人健命,亟正邦刑。上曰,勿煩。匡輔又讀泰采,亟命按律處斷啓。措語見上上曰,勿煩。
府啓,李匡輔讀曰,臣等,以頤·集兩賊收孥籍産事,閱月爭執,尙未蒙允,竊不勝悶鬱,而繼之以訝惑也。孔子曰,名不正則言不順,言不順則事不成。夫旣以逆爲名,而不治以逆律,則烏在爲正名之義也?噫,主張三手,而掌上養字,卒爲推戴之魁,圖備忘,而宮城扈衛,實主廢黜之計,究其情節,論其負犯,雖具以五刑,斬作萬刑,未足以洩神人之憤,而畢竟賜死,大乖嚴懲討之典,卽今少伸王法,惟在孥籍之請,而旣允旋寢,天聽尙邈,實未曉聖意之攸在也。噫,喜之·昌道等諸賊,不過以兩兇輩指使,猶且孥戮,而今頤·集,則以兇渠逆魁,獨不得正法,國家三尺,亦有所低仰而然耶?因諫院啓辭,告廟頒赦,姑命停寢,以待逆律之快施。噫,殿下亦非不知逆律之當施,而今日明日,尙憚不爲,至令大禮,不免因此姑停,與其大禮之退行,莫若逆律之亟施。且罪人就章,以陳兵逼闕之凶謀,箇箇承款,依律處斷,至於孥籍,則主謀指揮之巨魁,尙逭收孥之律,古今天下,寧有是理哉?請亟寢頤命·昌集收孥籍産還收之命,依律擧行。上曰,勿煩。匡輔又讀請寢健命田民賜給之命,啓。上曰,勿煩。匡輔又讀請李喜朝極邊遠竄,啓。上曰,勿煩。匡輔又讀請任敞絶島定配,啓。措語俱見上上曰,勿煩。
院啓,李眞淳讀曰,臣於賜死罪人頤命·昌集收孥籍産還收之命,誠不〈勝〉訝惑悶鬱之至。夫二兇簒逆之罪,可勝誅哉?惡子妖姪,密排三手之謀,而慮有告變,謀殺虎龍之說,已露於器之之直招,嗾其門孽,密通世相,縱厥凶孫,陰結德修,圖下備忘,敢懷廢黜之意,換差中軍,潛畫陳兵之計,前後賊招,不啻狼藉,而且逆賊就章承款中,有曰,往見昌集,則以爲近來事機殊常,軍門將校,當以親信人布置,令公爲中軍,則好矣云云。及其與其時諸相,密議圖差之後,就章,以大將出令,軍兵豈有不從等說,密謀於弘述,而昌集又以數見主將,將卒相熟之意,密密囑託,則其以兵逼闕,廢黜君父之計,尤爲彰著無餘矣。論其罪狀,雖碎骨臠肉,猶不足以洩神人之憤,罪止賜死,王法之陵夷已極,還收孥戮處分之顚倒至此,此不但一時刑政之乖舛,將以啓後日亂賊之玩侮。且告廟頒赦之擧,旣命退行,則尤不宜一向留難,使莫重稱慶之禮,漸至遷就,請寢頤命·昌集孥籍還收之命。上曰,勿煩。眞淳又讀李翔所復官爵,亟命還奪,啓。措語見上上曰,勿煩。又所啓,司諫梁廷虎引嫌而退,當初完席,有所相難,不可以此輕遞言官,請司諫梁廷虎出仕。上曰,依啓。
李眞淳曰,健命等罪狀,雖無就章之招,固已彰著,而況今換差中軍之時,亦有參涉之狀,發於賊招,則人臣負此罪名,豈可一日容息乎?三司合啓,係是一國公共之論,伏願聖明,念嚴討逆·正國法之道,亟賜允從焉。李普昱曰,伐木而不除其根,則孽芽必萌,治逆而不誅其魁,則餘黨莫懲,今此就章,卒徒也。頤·集,巨魁也,而乃以治逆之律,只施於就章,不施於頤·集,則今日之國家,可謂有法之國乎?臣等誠切憤鬱之忱也。李明誼曰,法者,國家關石之典也。有逆而不討,則可謂持守其國法乎?古人曰,無法之國亡。今者四兇之逆節,悉露於就章之招,稱兵犯闕,廢黜君父,分守闕門,盡殺宦寺之計,明白的實,則頤·集·弘述,同一心腸,就章,特其指使中一物耳。有逆如此,而不能窮治其渠魁,快施以逆律,則今日之朝廷,豈不爲無法之國乎?臣恐危亡之禍,隨至而無捄也。李廷濟曰,國之爲國,人之爲人,徒以有綱常耳。今此兇逆之罪,有關綱常,而不能嚴治,則能免綱常之斁絶乎?以旣死兩兇之罪論之,則明而有國人之戮,陰而有鬼神之誅,殿下旣爲神人之主,則獨不念慰悅神人,扶植綱常之道乎?三司之請,至今靳許,臣實未曉也。尹大英曰,頤·集之罪狀,論之以漢法,則實爲大不敬,顧不在夷三族之科乎?我朝雖無夷族之律,孥籍一款,亦爲治逆之當律,則盍賜允從,以補前日失刑之過乎?李匡輔曰,殿下之燭四兇簒逆之狀,亦已明矣。察一國憤鬱之情,亦已審矣,而尙靳一兪之音,未伸三尺之典者,無或出於好生之仁而然耶?夫好生之心,固爲人君之大德,而可施於尋常之罪惡,不可施於如許之亂逆,若使此罪關宗社,危逼聖躬者,或拘於好生之仁,不能施殄滅之刑,則乖天地肅殺之義,而有刑法壞舛之失矣。伏願聖明,體念于玆,誅其可誅,罪其當罪,罔俾天討之義,有所妨觡焉。鄭楷曰,臣等誠意淺薄,未能感孚於天心,尙與宗社之賊,君父之讐,共立於一天之下,此莫非臣等之罪也,尙誰咎哉?只自慙愧憤鬱,欲死而無地也。
李明誼達曰,昨日領敦寧魚有龜,以向日太學疏及鄕儒疏批,有令廟堂該曹稟處之敎,疏請還收,而藉重於繼志述事之義,張皇爲說。夫事之眞的爲繼述者,則今日臣子,孰敢不以此仰贊,而顧今此事有異焉,臣請仰達矣。論語曰,三年無改。朱子註以爲,迫於公議,不得已改之,亦不害其爲孝,宋哲宗元祐初,司馬光入相,先朝新法,盡爲改革,安石之黨,皆以繼述爲言,而光,堅持不動,卒致元祐之小康。羅從彦釋之曰,三年無改者,孝子居喪,志存父在之道,不必主事而言。天子之孝,在於保天下,可改者改之,乃所以爲孝,此前古聖賢之定論也。殿下博覽前史,歷代人君如此之事,斑斑可考,而不必遠引前代。昨者承宣之疏,亦有以我朝事爲言者,蓋中廟朝,先正臣趙光祖,被誣於衮·貞,至被慘禍,而仁廟初服,特許申雪。明廟朝,尹任·柳灌·柳仁淑等,亦慘被陷害,而宣廟朝,申之。先正臣成渾,被追奪之禍於宣廟末年,而仁廟朝復官,至於先王朝,從享文廟。此數臣者被禍,皆以奸兇之構誣,非祖宗之本意,故皆於嗣王朝,卽蒙申理矣。今以故儒臣尹宣擧父子之事言之,先大王,以父師輕重之敎,堅持數十年,禮遇不替矣。向來兇逆之徒,毒正害賢,欺蔽天聰,構誣尹疏,則唯恐不入,申辨尹疏,則一切防塞,雖以先大王日月之明,有未照察,若使當時,伸辨之章,一登天陛,豈無申暴之擧哉?士林之憤鬱,積有年所,故京外諸儒,爭陳疏章,冀其伸辨,則殿下付之廟堂·該曹,蓋欲見其公議也。至公之聖心,孰不欽仰,而魚有龜,敢陳一疏,有同迎擊,雖在他人,極爲不可,況國舅乎?雖泛然時政,不敢干與,況一世之士論乎?戚里之干預時事,漸不可長,伏願聖明,特加戒飭,嚴立堤防焉。上曰,依爲之。李匡輔曰,魚有龜疏中,所謂誣聖朝云者,此是昌集輩誣陷尹宣擧之說,而先大王取覽文集之後,以與申球疏,未有近似爲敎,則到今宜不敢更爲掇拾兇黨輩餘論,其所謂背師門云者,父師輕重之敎,炳若日星,堅持數十年,則此二說,極其非是,而至於變幻黑白等語,尤甚無據矣。蓋戚里之干與朝政,不但本非美事,亦爲亡國之兆,故昨冬改紀之初,有龜敢陳所懷,救護頤·集與弘述,則殿下旣不槪心,大臣亦以爲非者,豈不以身居戚畹,妄干時事之故耶?至若士林間公議,決非國舅之所可與知,而今乃藉重繼述,張皇陳疏,肆然干涉於士論,而少無顧忌,若不能峻其堤防,臣恐後弊之難杜矣。李眞淳曰,殿下博攷前史,亦有外戚干政,而其國不危者乎?魚有龜,曾於頤·集·弘述輩,敢有救護之言矣,今又干涉於斯文之事,極其無嚴矣。李普昱曰,斯文之事,自有士林間公議,戚里之敢欲干涉,此何道理,未必非干預朝政之漸也。外戚之與政,豈爲淸朝之美事乎?其漸不可長矣。李匡輔曰,戚里干政,若爲當然之事,則昨冬聖上下非常之敎也,戚里之終無一言者,何也?其時則旣知戚里之不敢干與於朝政,而今乃以不當涉之事,偃然陳疏,此豈非常時護黨之習,有以致之,誠極無謂也,不可不嚴加戒飭,而堤防矣。權益淳曰,諸臣之言,儘皆好矣。聖上,以京外儒疏,下廟堂·該曹,使之稟處,斯文是非,一付公議,至公之聖德,孰不欽仰?今以魚有龜疏觀之,其中三年甫闋,豈宜遽然變改爲言者,其語意至深矣。今此稟處之敎,實出於朱子所謂迫於公議,改之,亦不害爲孝,而今國舅,敢爲藉重之說,欲售護黨之計,戚里此習,不可長也。且小人之讒搆善良者,必先藉重,故自古小人,多以繼述爲言,雖以宋史言之,安石之黨,讒害元祐諸賢者,皆以紹述爲言,元祐紹聖之得失,聖明亦必鑑別矣。今國舅,敢爲此言,後必有接踵而起者,伏願聖明,堅定而勿撓焉。上曰,唯。諸臣遂以次退出,時未末矣
金致龍啓曰,日昨都監初度習儀時,堂上三人,三人竝皆違牌,日晚後始爲行禮,事體道理,至爲未安。戶曹判書金演,前後開釋之餘,連尋長單,一向引入,吏曹參判金一鏡,初度習儀時,旣已承牌來參,而又呈辭疏,久不行公。明日再度習儀時,又將有日晚窘急之患,金演·金一鏡,今日內竝卽牌招,使之趁明早進參,何如?傳曰,允。
金致龍啓曰,明日再度習儀時,都監堂上,不可不備員,而戶曹判書金演,纔已違牌,明日將有窘急之患,更卽牌招,何如?傳曰,允。
李廷濟,以吏曹意啓曰,卽接禮曹移文,則顯陵參奉鄭順一,除授後過限未肅拜,依例改差,何如?傳曰,允。
趙景命,以兵曹意啓曰,明日祔太廟再度習儀時,本曹堂上各殿侍衛,應參五員,而判書臣李光佐,以都監堂上進去,參議臣彙登入直,無以推移,初度習儀時,已爲啓下假參知柳雸·李秀英·金克謙,自再度至三度習儀時,仍令進參,而參判臣金重器,謂有身病,無意進參,莫重習儀,不可不備員,卽爲牌招,使之趁明早進參之地,何如?傳曰,允。
李廷濟,以吏曹意啓曰,今此三殿祔太廟時及兩殿進冊寶改題主,元宗大王祧遷配享四臣家宣敎時,差備官二百五十餘員,祔太廟親祭時祭官,幾至二百員,合爲四百餘員之多。明日再度習儀及三度習儀時,差備官·祭官,俱爲進參,而實無推移之道,差備官及祭官,互相兼差,以爲進參之地,何如?傳曰,允。
李廷濟啓曰,問事郞廳,以鞫廳大臣意來言,明日是祔廟再度習儀,本府堂上,皆有職掌,不可不進參。且鞫獄時囚,或病重停刑,或更推仍囚,姑無推覈之事,推鞫姑停,過習儀後,開坐之意,敢啓。傳曰,知道。
趙景命,以義禁府意啓曰,正刑罪人就章應坐族屬,令漢城府及五部,使之査出事草記啓下分付矣。卽接該府考出帳籍,則就章之子善基,年今二十八,法當處絞,故卽爲拿囚,而五部査出成冊,姑未來到,待其成冊齊到後,依律文一時擧行之意,敢啓。傳曰,知道。
鞫廳罪人沈榗·李尙建·墨世病勢,與昨一樣,竝姑停刑,李瀗所供如此,待金時泰拿來後推問,李晚成,以臺啓措語,發問目,更爲嚴問,則所供與前招無異,更無覈問之端,姑爲仍囚,待後日登對時,稟處,何如?傳曰,依啓。
趙景命啓曰,兵曹參判金重器牌招事,命下矣。今已日暮,待明朝出牌之意,敢啓。傳曰,知道。
上在昌慶宮。停常參·經筵。
夜五更,月暈。
多大浦僉使郭庶績,黔毛浦萬戶金寶益,下直。
朴熙晉啓曰,備邊司郞廳,以大臣意來言,今日賓廳坐起日次,而習儀相値,不得來會云矣。敢啓。傳曰,知道。
南就明啓曰,小臣與左承旨任舜元,右承旨金致龍,同副承旨李廷濟,祔太廟二度習儀進去,下直。傳曰,知道。
趙景命,以都摠府意啓曰,副摠管密陽君梡,以祔太廟再度習儀,敬寧殿侍衛事,晝仕進去之意,敢啓。傳曰,知道。
南就明啓曰,右副承旨朴熙晉,今日病不仕進,卽爲牌招,何如?傳曰,允。
金致龍啓曰,祔廟都監堂上戶曹判書金演,昨日再牌不進,今日習儀時,無意進參,莫重大禮習儀,連未得備員,事甚未安。都監堂上金演,卽爲牌招,使之進參,何如?傳曰,允。
趙景命啓曰,祔廟都監堂上戶曹判書金演,牌不進,推考傳旨,今方捧入,而再度習儀,事體尤別,今又違牌,至令莫重習儀,不得備員,其在分義,極爲未安。更爲牌招,使之進參,何如?傳曰,允。
以司諫梁廷虎牌不進罷職傳旨,傳于朴熙晉曰,推考傳旨捧入。
金致龍,以弘文館意啓曰,本館上番校理臣權益淳,以永昭殿進冊寶改題主時讀寶官,下番副修撰臣李明誼,以敬寧殿進冊寶改題主時讀寶官,今日習儀時,晝仕出去之意,敢啓。傳曰,知道。
任舜元啓曰,判尹尹就商,除拜已久,無意出肅,京兆詞訟軍門重務,累日積滯,委屬可慮,判尹尹就商辭疏,雖未承批,卽爲牌招察任,何如?傳曰,允。
金致龍,以校書館提調趙泰億意啓曰,本館官舍,在於南山下隱僻之處,四面墻垣,每被風雨之頹落,進上冊紙及鑄字見失之弊,比比有之。屋瓦椽柱,年久破傷,雨雪滲漏,書籍所藏之閣,木板所置之處,多有腐傷之患,而本館物力掃如,無路修葺,將未免覆壓之弊,事甚可慮。今此逆家籍沒家舍中,昭格洞弘述家,寬敞堅緻,間架亦多,各色員役工匠,足可容接云。若爲移設於此,則藏書印役,俱得其便。且本館凋弊莫甚,各司貸下之錢,殆過千餘兩之多,而報償無策,前頭進上冊子及其他國役,無以堪當,若不變通料理,則實無支撑之望,弘述家舍田畓,一倂劃給,俾爲莫重進講書籍衙門貌樣保存之地,何如?傳曰,允。
趙景命,以吏曹意啓曰,今此永寧殿告祭獻官領敦寧府事魚有龜,判敦寧府事洪萬朝,實預差塡差啓下矣,俱有身病,不得受香云。不得已以宗廟同祭獻官預差礪原君柱,改付標以入之意,敢啓。傳曰,知道。
朴熙晉啓曰,祔廟都監郞廳,以都提調意來言,今日習儀,兼行永昭殿·敬寧殿進冊寶改題主習儀,而敬寧殿讀冊官金始㷜,因疏辭未承批,本職尙未肅謝,故不得進云。讀冊官,與差備有異,令政院卽爲牌招,以爲進參之地,何如?傳曰,允。
朴熙晉,以侍講院意啓曰,本院官員,以王世弟繼講冊子事,承令問議于師傅及諸賓客,則師領議政趙泰耉以爲,小學畢講之後,例當繼講大學,況今入學當前,尤宜以大學進講云。傅左議政崔奎瑞以爲,拜職之後,不得應命,曾於春初詢問之下,未能進議,今亦豈敢有異同哉?臣老病垂絶,而職名尙未有變通,每煩宮僚虛枉,惶恐不知所出云。右賓客李光佐,左副賓客柳鳳輝,皆與師議同,右副賓客趙泰億以爲,小學畢講後,當講大學之意,日昨書筵,旣已仰達,今無別意云。左賓客洪萬朝,病不進議矣。敢啓。傳曰,知道。
朴熙晉,以侍講院意啓曰,再明日王世弟永昭殿·敬寧殿展謁時,宮官不可不備員,輔德·兼弼善有闕之代,令政院稟旨,以在京無故人差出,仍卽牌招,以爲備員陪從之地,何如?傳曰,允。
朴熙晉啓曰,因侍講院草記,再明日王世弟永昭·敬寧兩殿展謁時,宮官不可不備員,輔德·兼弼善有闕之代,令本院稟旨差出,仍卽牌招事,允下矣。政官卽當牌招,而習儀相値,明日待開門牌招開政,何如?傳曰,允。
朴熙晉,以刑曹意啓曰,賊人鄭齊仁處斬事,命下矣。卽當擧行,而今日乃永昭殿·敬寧殿追上徽號,告宗廟·孝寧殿祭受香日,二十六日,乃永昭殿·敬寧殿有頉處,修改告由祭行日,故不得行刑,待無故日擧行之意,敢啓。傳曰,知道。
朴熙晉,以義禁府意啓曰,正刑罪人就章之子善基,爲先拿囚,其餘應坐族屬,待五部査出成冊齊到後,一時擧行事,昨已草記矣。緣坐族屬所居,該府査出成冊,今始來呈,囚禁善基,卽當依律文處絞,而今日適値祔廟都監習儀,待明日行刑,次子仁基,旣已出繼,今方査問實狀,其他爲奴婢安置之類,定配所以入之意,敢啓。傳曰,知道。
府前啓,請寢頤命·昌集收孥籍産還收之命事。請寢健命鞍馬田民賜給之命事。請李喜朝極邊遠竄事。請任敞絶島定配事。措語俱見上答曰,不允。末端事,依啓。
上在昌慶宮。停常參·經筵。
自卯時至午時,日暈。
南就明啓曰,今日持公事入侍日次,而冊寶內入相値,頉稟。傳曰,知道。
朴熙晉啓曰,小臣鞫廳坐起進去下直,請出推案。傳曰,知道。
趙景命,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙景命,以都摠府言啓曰,今日入直內三廳武兼禁軍及軍兵等,中日習射,請出標信,命下矣。罪人行刑相値,不得爲之之意,敢啓。傳曰,知道。
金致龍啓曰,實錄廳郞廳,以摠裁官意來言,三房堂上三員,時任承旨一員,本職未肅拜,無着實行公之員,不可無變通之道,其中承旨任舜元,與一房堂上刑曹判書趙泰億相換察任,三房郞廳李世德罷職之代,掌令金重熙差下,都廳郞廳李德壽,以本職久不行公之故,亦不仕進於史局本職,吏曹佐郞今姑許遞,使之專意都廳之任,何如?傳曰,允。
趙景命,以義禁府言啓曰,緣坐罪人柳善基行刑單子,卽纔啓下矣。卽者祔廟都監送言,兩殿玉冊,今方陪進,內入過後,行刑宜當云,姑待玉冊內入後擧行,何如?傳曰,允。
有政。行兵曹判書李光佐病,參判金重器進,參議朴彙登,參知柳鳳徵病,左副承旨趙景命進。
口傳,以李景說·李德壽爲副司果,尹光益爲副司正。
吏曹判書李肇進,參判金一鏡牌不進,參議李眞儒進,右承旨金致龍進。
吏批啓曰,春坊·玉堂闕員,今當差出,而擬望之人乏少,相避外任竝擬,何如?傳曰,允。
又啓曰,今此祔廟時,各差備官及祭官,至於四百餘員之多,而其中侍從人應差者,尤無推移之勢,三司罷散人員,合有變通之道,何以爲之?傳曰,別單書入。
又啓曰,卽接義禁府移文,則都事兪得基除授之後,今已逾月,而上來無期,改差,何如?傳曰,允。
又啓曰,長寧殿別檢朴宗潤呈狀內,七十老父,素患痰火之症,挾感復發,委頓床席,晝夜叫痛,人子情理,決難離側供仕之望,亟許遞改云,親病旣如是委㞃,則不可强令察任,依例改差,何如?傳曰,允。
又啓曰,新除授陰竹縣監洪應夢呈狀內,母病一向沈篤,有加無減,身又落傷,不能起動,旬月之內,斷無差減付任之勢,趁卽入啓處置云,親病身病,旣如是危重,則不可强令赴任,陰竹縣監洪應夢,依例罷黜,何如?傳曰,允。
以鄭壽期爲輔德,李承源副修撰,閔珽平陵察訪,李聖佐濟州判官,鄭震輔長淵府使,金濰金城縣令,梁禹甸楊口縣監,崔·鄭希先爲監察,李德淳·鄭壽崙爲恭陵參奉,尹惠敎檢詳,閔允昌諮議,宋秀一敬陵參奉,韓德師顯陵參奉,金岱爲陽德縣監,兼春秋三單,朴㻐·姜樸·朱炯离,實錄兼春秋單,金重熙,舍人單,尹惠敎。
平安監司李眞儉狀啓,嘉山西面狄島居船人李今先等五名渰死事,傳于任舜元曰,渰死人等,令本道恤典擧行。
慶尙左兵使李順坤狀啓,盈德縣居匠人洪貴萬等五名囕死事,傳于任舜元曰,囕死人等,令本道恤典擧行。
李廷濟,以備邊司言啓曰,今此配享諸大臣諡號議定之時,政府當備員開坐,而西壁時無行公之員,左參贊姜鋧,以兼帶辭免,不爲出仕,右參贊柳鳳輝,以身病引入,竝卽牌招察任,何如?傳曰,允。
李廷濟,以備邊司意啓曰,謝恩副使李萬選,以加資辭免事陳疏,批答未下,尙未肅謝,行期漸迫,多有擧行之事,雖未承批,卽爲牌招,使之出肅,何如?傳曰,允。
李廷濟,以禮曹言啓曰,祔太廟時,各差備官,當爲具朝服行事,而士夫家,備置朝服者甚罕,今此三殿祔廟時差備之數,至於一百六十餘員之多,盡着朝服,其勢誠難,曾於乙酉年金寶改造時及癸巳年上尊號,上年王世弟冊禮時,差備官,以黑團領進參事,本曹入啓變通矣。今亦依此例,都監堂上郞廳及捧敎命冊寶印·大祝·攝通禮·廟庭配享臣讀敎官外,其餘各差備官,以黑團領行禮事,知委擧行,何如?傳曰,允。
李廷濟,以侍講院言啓曰,王世弟進講冊子,以大學繼講事,旣已收議,入啓定奪,卽令校書館以鑄字斯速印進,而論語·孟子·中庸,亦當次第進講,其諺解陸續印出之意,分付各該司,何如?傳曰,允。
李廷濟,以祔廟都監言啓曰,今永昭殿·敬寧殿冊寶,當爲封進,而都提調趙泰耉身病,夜來復作,不能進參,兵曹判書李光佐,鞫坐進去,戶曹判書金演,引入不出,旣定日子,時刻有不可遲退,臣台佐,臣一鏡,率郞屬,祗詣封進,而事體不備,萬分惶恐之意,敢啓。傳曰,知道。
李廷濟,以吏曹言啓曰,祔太廟親祭及永昭殿·敬寧殿王世弟親祭·社稷大祭·釋奠祭·朔祭,許多祭官及差備官,決無推移之路,在前如此之時,有前銜官付軍職塡差之規,今亦依此,令該曹口傳付軍職,何如?傳曰,允。
李廷濟啓曰,問事郞廳,以鞫廳大臣意來言,罪人沈榗,旣以出銀行貨,同參交通,承款,今當照法處斷,而取考大明律,雖無不待時處斬之文,鞫獄取服罪人,與他囚有異,分付該府,不待時行刑,何如?傳曰,允。
李廷濟啓曰,問事郞廳,以鞫廳大臣意來言,實錄廳郞廳,勿差問郞事,自實錄廳,才已啓下,而三司出入之人,盡入於實錄郞廳,此外無故在京者絶少,問事郞廳,將無以備員,勿爲拘礙,如前差下,何如?傳曰,允。
李廷濟,以禁衛營言啓曰,一番前部前司屬慶尙道五哨軍兵逢點實數六百五十二名,十三番海西別驍衛五十五名,步軍標下一名,已爲點閱整齊,來八月初一日,與內外各處入直馬步軍兵,依例替代後,舊軍放送之意,敢啓。傳曰,知道。
李廷濟,以禁衛營言啓曰,來十月當一番前部左司屬黃海道五哨軍兵,來九月二十五日京中逢點,依例准二朔立番,十五番及一番海西別驍衛,一體調送,逐朔立番之意,本道監·兵使處,預爲知委,何如?傳曰,允。
趙景命,以御營廳言啓曰,本廳屬海西十三番別馬隊五十六名,標下軍一名,已爲逢點整齊矣。來八月初一日,與東營入直十二番別馬隊替代後,舊軍放送之意,敢啓。傳曰,知道。
趙景命,以御營廳言啓曰,今此下番別馬隊·別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
李廷濟,以義禁府言啓曰,罪人沈榗行刑單子啓下矣,卽當擧行,而法典內,夜未明,勿行死刑云。今已昏黑,勢難擧行,明日卽王世弟永昭殿·敬寧殿展謁相値,擧動過後擧行之意,敢啓。傳曰,知道。
李廷濟啓曰,問事郞廳,以鞫廳大臣意來言,問事郞廳李景說,時無職名,令該曹口傳付軍職,以爲參鞫之地,何如?傳曰,允。
府前啓,執義鄭楷,持平李普昱·李匡輔所啓,請寢頤命·昌集收孥籍産還收之命事。請寢健命鞍馬田民賜給之命事。請李喜朝極邊遠竄事。措辭見上答曰,勿煩。
鞫廳啓曰,罪人李尙建·墨世,加刑次捉入看審,則氣息奄奄,全無知覺,今若加刑,則必有徑斃之慮,回蘇間姑爲停刑,何如?傳曰,依啓。
鞫廳啓曰,罪人沈榗·李尙建·墨世等,加刑次解枷看審,則沈榗,精神迷亂,言語顚錯,李尙建·墨世,氣息奄奄,全無知覺,不但無覈問得情之勢,今若更爲加刑,則徑斃可慮,竝姑爲停刑,待稍蘇,加刑窮問,何如?傳曰,依啓。
鞫廳啓曰,罪人沈榗,出銀交通同參一款,旣已承服,依法例結案取招後,照律處斷,李尙建·墨世,累次嚴刑之下,終不吐實,加刑得情,何如?傳曰,依啓。
金致龍啓曰,明日常參·經筵,取稟。傳曰,停。
上在昌慶宮。停常參·經筵。
下直,淮陽府使洪禹鼎。
王世弟永昭殿展謁入幕次後,遣宮官,大妃殿·大殿·中宮殿問安。答曰,知道。
南就明啓曰,明日祔太廟三度習儀,二十九日永昭殿進冊寶,三十日敬寧殿冊寶內出,來初一日敬寧殿進冊寶,此四日視事,頉稟。傳曰,知道。
又啓曰,來初一日輪對日次,而敬寧殿進冊寶相値,頉稟。傳曰,知道。
又啓曰,吏曹郞廳來言,臺諫有闕,政事何以爲之?取稟。傳曰,再明日爲之。
南就明啓曰,右承旨金致龍,左副承旨趙景命,今日病不仕進,竝卽牌招,何如?傳曰,允。
以左副承旨趙景命,牌不進,罷職傳旨,傳于金致龍曰,推考傳旨捧入。
南就明,以弘文館意啓曰,本館上番應敎臣沈珙,以侍講院兼輔德,王世弟永昭殿展謁時陪從,而擧動過後,又以配享諸臣奉常寺合坐議諡事,晝仕出去之意,敢啓。傳曰,知道。
又啓曰,弘文館下番副修撰臣李明誼,以實錄廳郞廳,晝仕出去,而每每草記,殊涉煩瀆,今後則除草記往來之意,敢啓。傳曰,知道。
又啓曰,新除授副修撰李承源,時在全羅道綾州牧任所,經筵入番事緊,請斯速乘馹上來事,下諭。傳曰,依啓。
兵曹口傳政事,副司果金始炯。
南就明啓曰,今此配享諸大臣議諡開坐,一時爲急,而左參贊姜鋧,以疏批未下,不爲承牌,右參贊柳鳳輝,亦以身病違牌,竝更卽牌招,以爲趁卽開坐之地,何如?傳曰,允。
傳于南就明曰,明日移御于昌德宮,政院知悉。
以朴世杓·李龜禎爲加出假注書。
王世弟永昭殿展謁後還宮,政院·玉堂問安。答曰,知道。
李廷濟,以吏曹言啓曰,今此永昭殿改題主後還安祭,王世弟親行時,終獻官,亦當以一品塡差,而文武宗親,除老病公故外,無一人無故可差之人,不得已以正二品塡差以入之意,敢啓。傳曰,知道。
金致龍啓曰,臣等有緊急啓達之事,請對矣。傳曰,引見。
申時,上御進修堂,右承旨金致龍,同副承旨李廷濟,假注書尹宗臣,記事官宋寅明·申致雲等入侍。
金致龍啓曰,向者定配罪人崔壽萬,有妖惡之言,故分付本道,刑推後還發配所矣。樂安郡果爲刑推,則壽萬,自獄中呈一所志,而語極妖惡,而亦涉重大,故全羅前監司權重經,胎封其所志,馳送狀啓,本院例有先自拆見之規,故臣等相會潛拆,則其中一款語,極爲凶慘,故不敢循例入啓,敢此持入矣。李廷濟,讀全伯狀啓訖,仍以壽萬所志,進于上前曰,此所志,雖涉誕妄,係是變書,則不可擧聲而讀奏,親爲細覽之意,敢達。上曰,承旨讀之,可也。廷濟,以壽萬所志,展讀于御座前曰,呈所志之規,例懸戶牌,此戶牌,卽崔壽萬戶牌耳。其中措辭,多有所不忍見者,其文極凶,亦多有未曉者矣。讀至咀呪於日月之中等語,起伏曰,全伯之付標,蓋以此耳。此所志,旣有犯先大王三字處,則其言,在大不道之科,似當付之鞫廳而推問矣。金致龍曰,近來外方人心極惡,罪人輩誣陷主倅者,比比有之,今此壽萬之所志,似出於誣陷本倅之計。然,若專涉於此,則臣等何敢不時請對,驚動天聽,而若其御容摸寫時咀呪等說,極爲重大,安敢逆謂之虛妄,而視之尋常乎?臣等不勝驚慘之心,至有請對之擧,崔壽萬出付鞫廳,各別嚴訊,以爲窮査之地,宜矣。廷濟曰,然則以各別究問之意,分付鞫廳乎?上曰,依爲之。廷濟曰,此文書不宜留置于大內,而今日旣有鞫廳姑罷之命,至于再明日,或値都監習儀,或大臣以奉審事出去,鞫廳似不得開坐矣。此文書姑爲留置于大內矣。待鞫坐更設之日,啓下于鞫廳,以爲嚴査窮治之地,何如?上曰,依爲之。廷濟曰,旣有待鞫廳更設啓下之敎,以三度習儀過行,大臣奉審惠陵而還後,此文書下于鞫廳,各別究問事,榻前定奪之意,敢啓。上曰,唯。李廷濟遂書榻前定奪訖,以次退出。
李廷濟,以兵曹言啓曰,今此冬至使一行赴京時所把驛馬,必須前期分定,可無未及之患,應把驛馬四十三匹內,忠淸道八匹,全羅道九匹,慶尙道十六匹,來九月三十日京中逢點,江原道五匹,咸鏡道五匹,來十月初五日,直送安州逢點之意,各道監司處知委,何如?傳曰,允。
李廷濟啓曰,問事郞廳,以鞫廳大臣意來言,時囚罪人,或以他罪人拿來間停刑,或仍囚,待登對時稟處,其餘罪人,病勢危急,全無知覺,回蘇間姑爲停刑,今無推鞫之事,而明日祔廟三度習儀時,堂上皆有職掌,當爲進參,臣錫恒,以惠陵破土時奉審事,明日當爲進去,待復命後開坐之意,敢啓。傳曰,知道。
府前啓,執義鄭楷,掌令尹大英,持平李普昱·李匡輔等所啓,請寢頤命·昌集收孥籍産還收之命事。請寢健命鞍馬田民賜給之命事。請門黜罪人李喜朝極邊遠竄事。措辭見上答曰,勿煩。
院前啓,正言具命奎所啓,請寢頤命·昌集收孥籍産還收之命事。請李翔所復官秩亟命還奪事。措辭見上答曰,勿煩。
兩司合啓,請健命亟正邦刑事。請泰采按律事。措辭見上答曰,勿煩。
正言具命奎啓曰,臣素患膈痞脚痺之症,轉成難醫,發作無常,蹔致勞動,氣喘奄奄,此則通朝之所共知,而前日登對時,蒼黃徑出,頃刻難保之狀,伏想聖明,或已俯燭之矣。自十數日前,添得暑痢,舊症越添,轉輾沈篤,與鬼爲隣,實錄春秋之命,適降於此際,而欲起還仆,違召至再,伏枕惶澟,尤無所容,昨緣僚員不齊,鞫坐將撤,不得不扶曳病軀,蹔時往參,而病勢難强,旋卽罷歸,退而思之,則兼帶新命,未及祗謝,且在未下批之前,而遽然出仕,有失常格,追切尤悔,無地措躬,何敢一刻晏然於職次乎?請命遞斥臣職。答曰,勿辭。
前黃海監司金有慶,前校理朴弼夢,前修撰李夏源,前正言權頀,前弼善徐命遇,前右尹金興慶,前弼善徐命遇,前大司諫李師尙,前副校〈理〉洪廷弼,前判尹沈檀,前副校理洪萬遇,前掌令鄭雲柱,前文學金弘錫,前吏曹佐郞洪萬遇,禮曹參判柳重茂,檢閱趙趾彬,前司果鄭澔,前右副承旨黃爾章,前慶尙監司洪禹傳,前京畿監司權,前應敎金東弼,前輔德金啓煥,前工曹參判權珪,前持平金弘錫,前司果鄭亨益,前京畿監司權珪等上疏,無批答還下。
諸承旨請對入侍時,全羅監營押送罪人崔壽萬,出付鞫廳嚴囚,待鞫廳開坐日究問事,榻前下敎。
前右副承旨黃爾章疏曰,伏以,臣年衰才退,百無一取,幸立聖朝,得備喉司,而四朔奔走,絲毫無補,國家之所以厚其廩顯其袟,豈亶爲榮一身而已?欲竭其心力,策其疲鈍,卯入申出,夙夜奔趨,爲一分報酬之地,故淟涊供劇,一不辭免者,非臣精力强健,職任堪當故耳。苟無十分難强之疾,則不敢爲尋單圖便之計矣。第以濕痰舊症,遇夏轉苦,吐瀉別症,飮暑添劇,多方醫治,未見寸效,眞元暴虛,症益危惡,雖欲强起供仕,其勢末由,日昨辭疏,玆暴奄奄綿綴之狀,仍附草草勉戒之語,冀幸省察,仍賜鐫遞,恩批尙靳,召命荐至,坐逋之死,臣實難逃,勿罷之命,實出格外,一則感激,一則惶悚,忍死束帶,重躡文陛,庶幾少答天恩,粗安微分,而積瘁之症,吐泄無算,咫尺之地,轉動無路,見者皆爲之悶惻,而臣亦有汚穢淸禁之慮,不暇申退,徑歸私次,頹倒昏昏,乃者院僚不濟,出納苟簡,辭單不捧,召命繼下,右僚之循例請牌,非出於不諒臣之實病,而臣之又復違命,亦出於萬不獲已也。罪積逋慢,罰止問備,益不勝惶蹙之至,疾痛之極,必呼父母,乃敢將臣病重實狀,冒死更籲,伏乞天地父母,察臣疾病危苦之狀,治臣前後違傲之罪,以便公私,不勝幸甚云云。
工曹參判權珪疏曰,伏以臣,積年罪廢之餘,痼疾纏身,衰敗已極,實無人世意思,頃者適値國家罔極之變,擧國波奔,百僚盈庭,而以臣筋力,萬無進參庭籲之望,故臣進伏闕下,與同志如干人,敢貢草草數語,而大觸時諱,遽陷不測,胥命金吾,殆至二十日,自分爲兇黨之所薤粉矣,乃者聖斷赫然,朝著改紀,如臣應死之物,亦在解網之中,臣歸家攢祝,擧族感泣,而自悼年老罪重,此生此世,圖報無路,不意玆者,久廢之姓名,累玷政目,而水曹恩命,又下於千萬夢寐之外,臣誠驚惶,不知所〈以〉致此也。三十年來,臣之罪名,不比尋常,名義之網,父子竝罹,抑勒蹈藉,無復餘地,臣不敢識所謂名義,何所指也?初則彼直以綸紀,目之以仁弘造訒之罪,驅之於其言之無倫如此,而被罪之臣,無路自明,只自泯默而已。乙亥五月十七日疏決時,領議政臣南九萬,持文案進前,至己巳諸人被罪之案曰,光海時,群兇主張請廢之事,己巳之事,乃聖上過擧,諸臣則只有不能力爭之罪而已。上厲聲作色曰,己巳之事,豈可擬比於光海時耶?誠有所大不然也。若以當時諸臣,不能碎首力爭之故,爲范仲淹·孔道輔罪人,則容或可也。何可每以不當擬之事,比之於不當擬之地耶?古語曰,欲投鼠而忌器,何乃若是耶?於是,諸臣惶恐待罪,大哉,王言。臣等之有罪無罪,先大王,照燭無餘,只此一敎,炳如日星,可爲臣等之斷案矣。自是,章牘之間,不敢復用倫紀字,厭然以名義改之。噫,倫紀·名義,庸有異乎?唯之與阿,相距幾何,彼㤼於聖敎之至嚴至明,欲以朝三暮四之說,周遮目前,無嚴甚矣。目今萬化維新,四方拭目,而名義之網,猶踵奸兇之舊套,至於收司之律,益加密矣。日昨更化之初,臣姪子臣重經,濫擬承宣之望,大臣於筵前,首斥其非,而以子若孫竝錮爲言,蓋重經,無身犯之事,欲以先臣之故,錮其孫也。嘻,其甚矣。奸兇之操切先臣,無所不至,而何嘗有子若孫竝錮,如今日之爲言者乎?若如此,則臣亦當在竝錮之中,何敢晏然於寵命之下乎?先臣立朝五十年,本末俱著,至於己巳事,先臣,以首相,猝當變故,驚惶痛迫,奔走號泣,賓廳陳奏,未蒙天鑑之照諒,筵席進對,遽被雷威之震疊,畢竟事無奈何,而瀝血一箚,惟冀供奉之如儀,后禮之不替,一片衷赤,可質神明,故相臣尹趾完,請宥先臣之疏,此擧此箚,一時公議,蓋可見矣。甲戌之初,先大王,知先臣之斷斷無他,故雖迫於時議,蹔賜恩譴而旋霈,及其哀訃上聞,宸衷震悼,特下恩綸,嘉奬淸白,牽復舊秩,弔祭禮葬等事,次第擧行,幽明之中,哀榮無憾,先臣,果若有子若孫竝錮之罪,則終始恩寵,豈若是乎?臣於本罪之外,又有應坐之罪,今玆除命,萬無冒承之理,且臣於先朝,猥忝推恩之末,至有加資之命,而病勢方劇,恩命未謝,弓劍遽遺,靡逮之痛,剡然在髓,又於日昨,事變非常,二品以上,有再次請對之擧,驚慟震迫,臣心如焚,此時情勢,有不敢言,宜卽趨參於諸臣之後,而臣之實病,近又添劇,跬步之間,不能運動,未能就列,臣罪尤萬萬。伏乞聖明,諒臣情勢,遞臣職名,仍命銓曹永刊臣名,無復檢擧,以快人心,以安私分,千萬幸甚云云。
京畿監司權珪疏曰,伏以,臣之情勢,萬無抗聲朝行之理,頃忝水曹,略陳血悃,歲改月周,尙靳批旨,臣進退維谷,情地迫隘,益無所措,不意玆者,移叨畿輔旬宣之命,臣是何人,誤恩之稠疊,至於此哉?臣之私情痛隕,已悉於前疏,今不敢爲疊床之語,以煩天聽,而所遭誣衊之言,非止於臣身而已。大臣之言,容易說去,無少留難,而其在子若孫之心,此何等痛迫也?臣於此,決不可忍詬冒辱,晏然出頭,且臣五六年來,痼疾纏身,衰朽已極,而最是兩脚,全不運用,跬步之間,不能行動,卽今國陵行幸迫頭,文簿酬應之外,多有筋力奔走之事,以此病勢,尤何可承當乎?積廢之餘,荐承恩私,況今所叨三十年前舊趼之地,在臣分義,不必撕捱,而顧臣情病,有萬分難强難冒之勢,召牌之下,竟未祗赴,席藁私次,惶恐無地。伏乞聖明,亟遞臣職,使時急擧行之事,無或由曠滯,仍令銓曹無復檢擧臣名,以安私分,以謝物議,千萬幸甚。
副校理洪萬遇疏曰,伏以,臣於丁酉冬間,待罪論思,竊聽輿人公誦之言,略效傷時憂國之忱,而事關强臣,怵畏禍機,不敢刺口盡言,只以寂寥數語,草草說去,上不能有扶聖躬,下徒觸無限機穽,適爲撩虺頭蹈虎尾之歸,兇焰所及,蜮弩齊發,章箚疏啓,迭出交攻,至於金礪之疏,非但構臣罔極,其上犯危逼之言,不特禎翊市恩徼福而已也。苟非先大王曲庇之鴻私,臣安得以有今日乎?姑從恩譴,薄投嶺海,曾未逾年,旋下霈澤,使臣歸身鄕里,畢命松楸,伏惟厚德深恩,不可勝量。嗚呼,遺弓莫攀,日月逾邁,期已周矣,歲又終矣。臣嘗一造闕下,奔哭外班,而流落江湖,逖遠京國,北望長號,但有涕淚,不意玆者,皇天祖宗,誘啓聖衷,廓揮乾斷,群兇屛黜,邦命迓續,都人鼓舞,八域歡聳,以至窮閻老羸,蔀屋愚婦,扶杖而聽,迎門而笑,咸曰,國其庶幾,王其罔害,吾王如此,彼相不知,脅迫愚弄,傾之擠之,使我東民,幾失吾王,今視吾王,爾復敢侮,孰爲不軌,往斧其吭,人心若此,天意可見,强臣兇孽,今不敢復肆耶?宗社聖躬,其永保無虞耶?嚴廬丙枕,庶從此帖席耶?追思向日,澟乎,殆哉。仰念聖情,尙有餘悸,臣於此際,亦蒙記識,起於廢棄,榮之舊踐,申之以春坊兼任之命,臣義當不遑俟駕,竭蹶趨承,叨從大夫之後,共請沐浴之討,因伸情禮於魂殿陪祭之列,出入經席,齒遊胄筵,一遂瞻天之願,延頸之忱,退而塡邱壑,是臣區區之至懇,耿耿之危忠,而第臣夙抱奇疾,中經變故,鵬舍哭子,猿腸盡斷,殘骸餘喘,百病所萃,視息雖存,特一朽殼,策名淸朝,復立班行,心已灰矣,望亦絶矣,臣之情地,吁,可悲矣。念此朝夕待盡之命,非如一時旡妄之疾,徐待痊可,出而應命者也。當此三司多事,書筵日開之時,決不可一任其虛帶,伏乞聖明,亟賜鐫改,仍命選部勿復檢擧,公私萬幸,臣於寫疏將封之際,伏見講院吏齎送卄三日小報,臣不覺驚心痛骨之至。嗚呼,天必欲亂亡我國家乎?孝宗血脈,先大王骨肉,豈非殿下與東邸而已耶?四兇之發於前,而謀傾殿下,已是天下之極變,豈知兩豎作於後,而又欲謀害我東邸也哉?聖明在上,伏想已有所窮治嚴處者,而臣願殿下,益恢乾剛,此等妖腰亂領,盡行王法,使兩宮底安,宗社獲保,則國家幸甚。臣民幸甚,臣無任激切屛營祈懇之至。
修撰李夏源疏曰,伏以,臣以無似,過蒙先大王洪造,歷敭榮路,未有絲毫報效,妄論時事,重忤數三權宰,身錮明時,迹屛荒野,徒切望宸之悃,奄遭遺弓之痛,生隕死結,已矣無所,追惟舊恩,但有涕淚,日者南邑之起廢,實出夢寐之外,而旋遭臺章之僇辱,自臣得罪當路,受人齮齕,前後何限,而其所無端醜詆,未有如其啓之架鑿也。廉義所在,有不可以發論之人,反被僚劾,諉爲公議之已伸,而晏然冒赴,累狀獲罷,私分粗安矣。不料敍命才下,除書繼降,畀以玉署舊踐,召旨遠辱田廬,窮谷之春,枯木之華,未足以喩其恩,而較其榮也。臣儻怳震惕,莫曉其所以致此也。念臣卽今道理,惟有盡節於殿下,以效其未報於先朝者,而況當改紀新化之日,乃以猜謗之身,亦蒙剪拂之寵,揆以分義,卽當感激恩數,竭蹶趨承之不暇,而顧臣年衰疾痼,懶緩成習,居常不離枕席,加以素患不能遠視,胸膈痞滯之病,日漸沈痼,轉入難醫,殆至不能辨人,全廢開卷,少有思索文字,輒復悶塞,有同廢疾之人,已絶當世之念,久矣。夫論思之任,非爲其備員輪直,徒榮其身而已,則以此癃痼之狀,陳力就列,實無其望,而又自近日以來,重得寒疾,落身床第,達夜哮喘,雖欲起動,其勢亦末由矣。噫,唯我明辟,昔在震邸,冒忝宮僚,叨陪書筵,屈指于今,十八年所矣。靜夜無寐,念及勸講時事,琅然玉音,惝若在耳。一近耿光,復聆講讀之音,以伸平日愛戴之忱,豈非臣區區至願?而賤疾適又如此,待差登程,難以旬月爲期,而經幄重任,有不容曠日虛帶者,玆敢封章縣道,仰籲於宸嚴之聽,伏乞聖慈,俯諒至懇,亟許遞改,以安賤分,仍勘臣逋慢之罪,以肅朝綱,不勝幸甚,臣無任瞻天望聖屛營之至。
校理洪廷弼疏曰,伏以,臣於昨日,伏受本月二十日成貼諭旨,除臣舊踐,促臣上來,臣祗奉感激,繼之以惶霣,莫省攸措,迺者朝政改紀,治理淸明,尤宜極選端亮博雅之士,置諸論思之列,以資朝夕啓沃輔導維新之化,而乃以如臣陳腐蔑學者,廁於其間,誠有乖於一初愼簡之政,此臣所以自顧慙恧,逡巡而不敢進者,且念臣以畸孤之跡,重以情病之難强,其於一切榮途,抵死力避,前後除命之下,一不敢承膺,區區咫尺之守,膠固於方寸之中,成說於儕友之間者,已有年矣。所謂情勢二字,曾已屢煩塵瀆,今又閱歷滄桑,雖不欲復事提說,自取疲惱,而若其平日自劃之心,有不容變改,況臣奇疾,轉就癃痼,已無望於陳力者乎?今若徒恃寵靈,弁髦前言,强策疲病,剽纓名路,則從前屢違恩命,輒以矢心爲辭者,都歸假飾,上欺君父,下負初心,而終不免爲喪失所守,戀祿忘廉之人,臣雖無狀,不忍爲此也。抑臣偏母篤老之年,宿疾沈綿,居恒有澟澟之憂,累將終養之懇,仰陳孝理之下,伏想聖慈,業已矜燭矣。入冬以來,母病一倍危惙,藥餌爲命,寢食全廢,臣晝宵扶護,情理煎迫,有未忍暫時離捨者,入城控籲,實無其路,經幄重地,緣臣而一任瘝曠,罪戾尤大,不得封章縣道,敢申哀號於仁覆之聽,伏乞聖明,俯賜諒察,亟賜鐫罷,仍命勿復檢擬,俾全微尙,又治慢命之罪,以肅朝綱,不勝幸甚。臣無任惶蹙祈懇之至。
弼善徐命遇疏曰,伏以,臣於昔年,忝叨臺職,妄陳一疏,重觸時諱,萬鏑叢身,殆不能免,時移事往,更不敢追提,而曲荷先大王覆燾之仁,獲保性命,恩山德海,圖報無階,而仙馭賓天,未效褥蟻之忱,泣血荒野,永爲畢命之計,卽今聖明嗣服,新化淸明,發號施令,萬物咸覩,凡在聽聞,跛躄皆聳,臣以先朝近列,區區悲喜,倍萬恒人,乃復記錄於衆棄之中,拔擢於積廢之餘,授之以春坊侍講之任,申之以乘馹上來之旨,臣祗奉除書,五情爽惑,驚惶感激,莫省攸處,臣敬承召命,不暇俟駕,竭蹶趨造,而第臣於是職,有千不似萬不似之義,不得不仰暴於聰聽之下。噫,書筵之官,何等重任?必須引經據義,開導聖學者,乃其職也,陳善納誨,薰陶德性者,乃其責也。如臣者,少而失學,魯莽滅裂,及今衰邁,精神消亡,舊聞都廢,新學莫進,眼視昏眊,不能辨物,雖尋常文字,不能瞭看,以此形狀,其何能執冊筵前,講讀訓釋,開明陳說,有所補益乎?職任已極華重,而才分自知不稱,加以宿衅如山,世所同賤,揚揚就列,亦所不敢,玆不得不據實陳籲於聖明之下,伏乞曲察臣不似之狀,亟許遞改,以重講任,以安微分,不勝幸甚。臣於途中,得接邸報,伏聞國有非常之憂,蒼黃入城,旋伏聞聖明處分快然,無少間隔,區區欣賀之忱,曷可勝極?更願聖明,深惟主器之重,益篤因心之友,無使外言,間於其間,是臣區區之望也。臣不勝激切屛營祈懇之至,謹昧死以聞。
正言權頀疏曰,伏以,臣疾病難强,情勢悶迫,不得已呈病違牌,俱不賜罷,前後恩數,皆出格外,臣之狼狽,一倍尤甚。夫居言地者,苟有絲毫小嫌,輒皆引避,必遞乃已。今臣所遭,非特絲毫之比,臣三十年屛蟄之餘,猝叨是職,始而銓官非斥,繼而諫臣搏擊,以非常之目,勒加於臣,猶且不足,餘怒未已,以猝擬淸望,物情未允爲語,諫臣之持臣,若是其甚緊,臣若自處之少忽,則不知以何樣面目。又加於臣,方切悚怖,卽伏見獻納李明誼疏本,則其所謂事往代謝者,蓋其意,隱然以誣衊之言,加之於先臣也。此蓋謂聲息所及,未得其詳而然也。先臣,職在淸顯,歷事兩朝,而無論彼此,未嘗有以累名加之者,曾在甲戌後,故相臣崔錫鼎,擧先臣名,以持身謹愼之意,達于筵中,先臣之粹然一節,擧此可知,臣懸車之年,猝當言地,攻斥之言,四面而至,以老病擊去,亦足矣,何乃創出空中語,旣辱其身,又辱其父耶?臣竊痛泣,欲死不得也。臣之所患,旣如是沈篤,人之爲言,又如是罔極。伏乞聖明,俯燭情病,亟賜遞削,以謝衆怒,不勝幸甚云云。
司果鄭亨益疏曰,伏以,臣本眇蔑,矇無知識,顧以世祿之臣,粗抱愛君憂國之誠,凡於朝廷過擧,君上失德,苟有所懷,豈敢泯默而無一言,以負我殿下哉?伏聞日昨次對,筵臣,有以殿下私親崇奉之意,有所陳達,大臣以下,繼以立祠稱號,同聲力請,又方有收議之擧,臣於此,竊有區區賤見,玆敢冒死仰陳,以冀聖明之澄省焉。伏惟我殿下,於所生之親,念鞠育之恩,思報答之道者,固人情也。而第自卽祚以後,至于今日,崇奉一事,不敢輕議者,豈有他哉?只以先大王當日處分,極其嚴截,故義之所在,情有難掩,雖殿下欲報之心,靡不用極,而事係先朝,不欲追提者,曁可見聖意之所在矣。顧今在廷之臣,莫非先朝之臣子,其分義道理,顧何敢肆然煩請於今日殿下之前乎?傳曰,三年無改於父之道,可謂孝矣。釋之者曰,三年無改者,孝子之心,有所不忍故也。傳,又曰,事死如事生,孝之至也。釋之者曰,此是繼志述事之意也。仰惟我聖上,誠孝出天,先旨克遵,熟講經傳,義理甚明,其於繼述無改之義,蓋嘗體認,而躬行之矣。何可牽係於廷議,而遽變繼述之盛意乎?仍伏念此是殿下家事,今若自內間,就其舊建之祠,豐其供享之節,則可以得伸乎私情,無悖於先旨,而今乃立祠建號,自公朝而倡之,祭享凡需,命有司而供之,但曰情理之不可已,而罔念大義之有所傷,竊恐終有歉於遵先旨之道也。噫嘻痛哉,仙寢未撤,玉音如聞,而入對諸臣,徒欲阿諛於殿下,不知嚴憚於先王,恣意合辭,略不顧藉,冀幸樂聞,以圖固寵,彼一鏡,固不足道,而受先朝厚恩,爲今日大臣者,又從而和附爲說,無一言半辭,以先朝大處分,到今不容撓改之意,違覆於奏達之際,他日地下,將何辭,以對於先王乎?臣竊爲之痛心也。臣愚忠所激,言不知裁,儻蒙聖上,不以人廢言,亟寢收議之成命,則豈不有光於無改之聖孝乎?伏願聖明,留神採納,俾絶後世之譏議,千萬幸甚云云。
弼善徐命遇疏曰,伏以,臣日昨,迫於嚴命,不待批旨,徑先出肅,不揆才分,冒廁講筵,廉義一節,放倒無餘,豈非士夫之所笑,而朝廷之所恥乎?持被儤直,寧欲逃遁而不得,及登書筵,躬承講問,而眼昏不能辨字,神迷不能釋義,輒使僚員,開書替讀,臣執冊俯伏,默默如癡,曾不能發一義明一理,以少答勤訪之盛意,粗塞講官之職責,每於退出,自不覺騂顔,此豈揀選宮官之意,而亦豈微臣之所敢安於心者乎?臣素蔑學識,濫竊科第,蟲篆之技,本非濟用之具,況以夙抱奇疾,荐罹喪禍,神精已消亡矣。眼視亦眛眛矣,舊時見聞,今不記一,尋常文字,亦難瞭看,書史等物,殆同燕越,今已十數年,自分如是而老死,春坊勸講之任,夫豈夢寐之所敢到哉?噫,講官之任,必選端良方正,博聞强記,有學術者,以衛翼之,然後方可以開導睿學,日進乎高明,漸磨德業,日底乎廣大,此固自古輔養儲副之大法也。方今新化淸明,群彦杖立,能左右輔導之才,指不可勝屈,如臣衰朽無用之身,固宜退塡於邱壑,豈可使一日侍講,增一日之罪,一時冒據,貽一時之羞乎?今臣病昏之狀,實非一毫外飾,卽春宮之所俯鑑而愍憐者,諸僚之所傍矚而駭歎者,而獨聖上,未之下燭,玆敢悉暴肝膈之懇,伏乞聖明,矜臣實狀之不堪是任,且念講職之不可猥授,亟許鐫褫,以安愚分,以重講任,不勝萬幸。臣無任屛營祈懇之至,謹昧死以聞。
司直鄭澔疏曰,伏以臣,年垂八耋,疾病沈痼,身雖不死,精力已亡,凡干世事,都不省識,近伏聞殿下,新有大處分,先朝禮遇之大臣,盡行斥逐,下曁言事之臣,太學之士,非碪鑕,則栫棘,臣在鄕曲,固未諳因何事端,有甚罪惡,而此非但嗣服以後所未有,實載籍之所未聞,豈不欲瀝盡肝血,少效匡救之忱,而顧臣亦一先朝舊物耳。黜陟榮辱,義無獨殊,縮伏竦慄,恭俟嚴譴,玆忽伏聞國本,有動搖之漸,慈聖,下哀痛之敎,豈意聖世,遽有此事?臣誠崩心痛骨,寧欲無訛也。噫,惟我聖上,春秋鼎盛,螽斯之慶尙遲,其所以繫一國之人心者,捨春宮奚適哉?此當初建儲時慈敎,有曰,孝廟血脈,先王骨肉,只主上與延礽而已。只此一敎,可以質天地而泣鬼神矣。不幸一種無嚴之輩,敢懷不悅之意,迭出敲撼,必欲動搖而後已,則三聖血脈,幾何其不絶耶?今日在廷大小臣僚,孰非沐浴三聖之化,而寧忍恝然於宗社之將絶乎?今此一二宦妾,遽售交搆之計,其爲妖惡,宜服常刑,而亦豈幺麼無識者之所可獨辦者哉?尤所可駭者,今日慈聖手敎,雖未知旨意之果如何?而關係旣大,事面亦重,固當頒示臣僚,使人曉然,而爲大臣者,乃反從中沮格,汲汲封還,使慈聖哀痛切迫之意,黤昧不章,且於登對之時,所當以設鞫嚴覈,究得情節爲請,而乃反以徑先正刑,齊聲力陳,是何意思,是何道理?幸賴聖明赫臨,讒賊交構之迹,照燭無餘,從今宮闈之間,往來交亂之患,庶其有戢,而第臣愚迷,尙有所過慮者,何則?惟我殿下,親愛之情,墍讒之明,宜若人無間然,而從古宵小之間人骨肉,亂人國家者,其爲情節,雖或敗露,惟其傍伺逞毒之心,必不但已。伏乞殿下,尤眷眷致意於此,勿謂奸讒之已去,益篤孝友之念,以承慈意,以安儲位,宗社幸甚,臣民幸甚。臣固知一言發口,大觸時諱,而顧安忍計一時之禍福,忘先王而負殿下哉?理宜輿疾前進,致身輦下,少伸血忱,而所患宿病,遇寒益㞃,委貼床席,人鬼未分,不得已略具短疏,齎付家僮,有違恒式,尤切惶恐云云。
慶尙監司洪禹傳疏曰,伏以,臣於頃日,酷遭統帥之僇辱,壞盡方岳之體貌,循省愧縮,有難仍冒於藩任,且於廟堂覆奏之將罷更仍,尤有所萬分難安者,旣以秋冬等殿最,限內不得封啓之意,一邊馳啓,仍又封章控籲,仰請譴罷,而廢衙泯伏,恭俟處分矣。乃於千萬意外,忽有辭疏還下送之命,繼又喉院啓稟,還送啓本,而促行殿最,臣於是,情窮勢蹙,轉身無路,惟當俛首奉承,不敢復事塵溷,而第於殿最一事,旣不可抗顔冒當,以自隳其廉義,亦不可緘口抛置,以益增其罪戾,而過限旣久,事勢緊急,不暇顧煩瀆之誅,而畢暴衷懇,伏惟聖明裁察焉。夫臣之向來所遭,實古今所無之變故,亦縉紳莫大之羞辱,臣若無所嫌惡,而因仍盤礴於巡宣之地,則人將不食臣餘,而目之以不識羞恥事矣,臣亦何面,尙可以巡宣自處,而品題一路之守宰,以重貽許多士夫之羞恥乎?仍念一身,雖不足恤,而四維不張,所關如何?臣雖萬萬無似,固不忍貪戀榮祿,自喪廉愧之節,而其在聖明養下有節之道,亦豈宜强令仍蹲,冒行考課,俾盡壞士夫守身之大防乎?此臣所以不避屢瀆,瀝盡腔血,以必遞爲期者也。且本道饑荒孔慘,民命近止,賑事料理,茫如捕風,今若不早遞臣,不卽送代,一任瘝曠,無所猷爲,則魚喁之急,何以救得?而僨事之責,雖死難贖,此尤臣之公私憂惶,大聲疾呼,而不知止者也。伏乞聖明,察臣情勢之決難仍據,軫此藩寄之不容蹔曠,亟褫臣旬宣之職,仍治臣瀆撓之罪,千萬幸甚。臣不勝懇迫顒祝之至。
京畿監司權疏曰,伏以,臣於日昨,獲蒙恩慈,卽允沁都乞免之請,俾遂故山歸死之計,生成之惠,感頌罔涯,行到中路,忽聞有畿輔新命,臣且驚且惶,不知所以容措也。夫旬宣之職,何莫非重寄,而八路之中,惟畿最爲難治,非臣陋劣,所可堪承,而此於臣今日進退,猶是第二義也。臣自得眼病以來,便作廢疾之人,其不堪供仕之狀,通朝之所共知也。前職之次第褫免,蓋緣情病之如此,則固不待臣陳籲,聖明亦必俯燭,而數日之內,褫授相仍,臣誠惝怳,莫省所由,況聞畿內災荒,視他尤酷,區劃賑事,一日爲急,豈可使如臣癃病,虛縻重任,致令一道生靈,擧將捐瘠,而莫之救耶?臣承命之後,不宜仍尋歸路,而顧此病狀,日漸危惡,實有僵死道途之慮,不得不冒陳一疏,轉向田廬,臣之罪戾,益無所逃,伏乞亟命鐫削,仍治臣罪云云。
應敎金東弼疏曰,伏以臣,有除輒辭,有召輒違,孤恩慢命,爲罪至重,而不加誅責,幸蒙例罷,私分少安,感祝彌切,不意恩敍特降,寵除又辱,繼因本館草記,庚牌下臨,而第臣情迹之危蹙,固無異於前後,坐違嚴命,反荷寬假,臣誠一倍悚悶,不知攸處,臣之不可復處於三司言議之地者,固已講之明,而劃之久矣。區區血懇,業已聖明之所俯燭,臣不須更引爲說,有所煩縷,而廉隅一節,固人臣行已之大防,一有放倒,餘無足觀,所遭如臣,而冒恥出脚,寧有是哉?且臣伏聞向日筵中大臣·臺臣,有白臣之先誣,開釋勉出,至有成命,臣祗奉德音,感涕被面,雖碎首糜身,其何以仰答鴻造?噫,臣之兩世事迹,自有公議,雖彼輩無倫悖理之說,暗地提逼,此不過如浮雲之渡太空,顧何足爲一分謗傷之資?而只緣臣不肖無狀,未戒三緘,乃以言事之故,終至貽辱之歸,雖荷聖恩,曲賜照燭,快加伸雪,而私心慙痛,久而靡釋,其何忍弁髦廉恥,抗顔冒出於心所自畫之地也。抑臣自在先朝,力辭館職者,不過引自己之嫌,而尙且抵死必免,不敢冒進,況今危苦之情,窮蹙之蹤,非特前日之比者哉?且臣,以頃日春宮引接時事,重被䜛誣,聲罪之言,極其非常,而諸人疏批,迄今不下,臣之請譴之章,又未承答,則廉義所在,臣當悚縮竢罪之不暇,尙何論於今日去就乎?目今新錄有命,圈事方急,而如臣應遞之人,若不早賜解免,一任其瘝曠,則公私受病,亦且非細矣。昨於荐召之下,不敢一向坐違,趨詣闕外,冒陳危悃,而見阻喉司,未獲登徹,又犯逋慢之科,反下只推之命,臣之惶蹙,又一倍矣。玆將肝膈之懇,仰干紸纊之聽,伏乞亟許鐫免,仍命選部勿復檢擧于三司之望,治臣前後違傲之罪,以肅朝綱,以安微分,不勝萬幸。臣無任兢惶震越之至。
黃海監司金有慶疏曰,伏以,臣之病狀,實無一分可强之勢,陳章請褫,蓋出於萬不獲已,而日月之明,猶未照燭,乃以調理察職爲敎,臣誠狼狽悶蹙,罔知攸措。臣於衰謝之境,失血過多,肌肉之瘦脫,神精之消亡,更無餘地,外邪乘虛,百病交侵,頭目眩暈,難於起坐,手足痿痺,澁於運用,貼身床席,作一僵尸,歸死故里,已不可期,職務之全抛,顧何暇念,凶歲賑政,何等緊重?而緣臣病㞃,廢棄許久,臣之一身生死,固不足恤,而其在國家重藩任軫民飢之道,斷不可一任其虛帶,玆敢不避煩猥,更瀝血懇,仰乞天地之垂仁。伏願聖慈,特許遞改,俾便公私,不勝萬幸。臣無任屛營之至。
掌令鄭雲柱疏曰,伏以臣,荐被臺章,汚衊已極,而自暴之疏旣却,則情志旣阻矣。請對之日,冒沒一出,而自劃之志莫守,則廉隅都喪矣,頃呈短章,冀獲鐫免,而聖批靳許,天牌荐降。臣於是,含恩畏義,一倍惶蹙,玆敢趨詣禁扃之外,仰請逋慢之誅,而念臣起自屛廢,首膺除命於更化之初,欲進,而椎鋒先集,丐免,而恩褫久靳,情窮迹隘,無地措身,虛帶臺銜,挨到三朔,雖不敢以臺臣自處,有所論列,而亦不敢終無一言,以孤聖簡略,此附陳瞽說焉。噫,殿下以今日,爲何等時耶?局面甫改,朝象先潰,巨兇未討,顧瞻成風,排擯異已,一循前轍,民憂國計,付諸弁髦,人心之泮渙,國勢之虞危,視向來,殆無異焉。爲今日臣子者,所當精白一心,體國奉公,上以副聖上責勉寅協之敎,下以慰朝野懽欣顒若之望,而環顧朝行,其誰有以此爲心者耶?卽今第一義,惟在嚴明懲討之典,昭揭君臣之義,而惟彼四兇,久執國命,餘焰薰人,族黨布列,聲勢相連,討逆二字,爲世大諱,職此而人心陷溺,義理晦盲,八耋耆相,忍能甘心負國,在君父釋位之時,則偃臥恝視,在其黨迸黜之日,則挺身力護,而臺省寂默,一語不到,至若命均,情犯與妖述,直一間耳。譴罷斥補,已是輕比,而請敍請仍,力戰公議,其首尾和應,扶植邪黨,操弄權柄之狀,一襲向日兇黨之圈套,而昨日之政,首擬華膴之聯,不少留難,豈其至親之私意太勝,不暇恤輿論之可畏耶?抑一意承望,不敢崖異而然耶?臣竊訝惑焉。弘述之奸兇情狀,聖敎之所已燭破,臣不必覼縷,而臺啓所論陸玄撲殺及軍貨擅出等事,迹極陰祕,事係非常,則宜卽嚴鞫,必得其情,而拿致屢月,不過一番平問而止,金吾諸堂,迭相圖遞,一向悠泛,了當無期,獄體之稽忽,物情之咈鬱,莫此爲甚,何能戢奸究,而服衆心耶?仍竊伏念,言路開閉,實關治道,而向來群兇稔惡,陰翳蔽日,凡諸朝野論事之疏,苟或語觸時諱,則輒事阻搪,殿下亦嘗深惡此習,特加嚴責,至以是非黜陟,人主所諒爲敎,德音一宣,孰不欽歎?夫疏章退却,在喉司,尙云不可,如李夢寅呈疏時,指揮禁卒,歐逐疏儒,實是三百年所無之事也。此路一開,後弊無窮,決不可以事在旣往而寘之,臣謂其時兵曹堂上,不可不覈出論罪,亦宜另飭喉司,凡係言事之疏,一聽睿斷,毋或壅遏焉。臣於乞免之章,贅貢他說,固知僭越,而言出憂愛,竝加澄省,不勝幸甚。臣無任屛營祈懇之至,謹昧死以聞。
吏曹佐郞洪萬遇疏曰,伏以臣,積年罪廢之蹤,病伏窮鄕,世念都灰,要津華貫,豈臣夢寐之所到,而匪分之職,旣褫又除,嚴召狎至,分義是懼,黽勉出肅,一再參政,而顧此銓郞爲任,卽世俗所謂榮選也。以臣覉孤,廁迹於衆目睽睽之中,自分爲羿彀中物,日昨政廳,得見堂后在院中所抵書,則曰,玉堂,以臣冒嫌行公爲非,右揆,以臣進參貶坐爲非,而得聞於內翰趙趾彬之言云。繼又聞臣甥姪禮曹參判臣李正臣之言,則趾彬,來見正臣於摠府直所,盛言臣冒嫌行公之非云。彼所謂冒嫌云者,卽指臣初除是職時,以該房承旨李正臣相避見遞事也。槪臣之再擬復授也。臣之至親,已離銀臺,故臣不自知其前日親嫌,猶在於今日,遂至出而供仕,臣誠愚昧疏迂,不免爲冥墑之歸,而所可恨者,今之首堂,又何以必循舊望?因仍充擬,使臣致此無限狼狽也。內翰,旣傳大臣·玉堂之言,又自斥言於臣之至親,則在臣自靖之廉義,其不可冒沒仍據於是任也,決矣。伏乞聖明,亟命鐫罷臣職,俾臣退守本分,遠避名塗,不勝幸甚。臣無任屛營祈懇之至,謹昧死以聞。
檢閱趙趾彬疏曰,伏以,臣本蒙騃,百不猶人,而濫荷抆拂之恩,猥廁秉筆之列,自顧懍惕,若隕淵谷,不意今者,忽入於吏曹佐郞洪萬遇援引之中,臣不勝驚駭,玆不得不略暴事實,以冀聖明之鑑處焉。萬遇復拜銓郞應命之後,前應敎權詹,在玉堂直中,以爲銓郞,卽淸塗極選,最初新通之際,不察親嫌,旣違格例,則今不可以復授之故,厭然冒出云。且日昨禁中大臣,以享官入來,臣以合坐,取稟進去,語次間,亦以銓郞頗有物議,有所云云。故臣於堂后坐上,適因言端,略有語及注書尹光益,卽以書通報萬遇,臣之與堂后酬酢,只是傳說所聞而已。至於禮曹參判李正臣所傳之言,亦有委折,數日前正臣,入直摠府,送人相邀,臣亦於往見時,偶及光益抵書之事,而正臣,卽萬遇之甥姪,故酬答之間,初無深意矣。今其疏語,一則曰委訪,一則曰斥言,有若臣無端委訪,故爲斥言者然,乃以情外之言,公然加之於人,而至以其至親爲訂,其亦異矣。夫所謂物議,旣發於玉署論思之地,則非臣一人之所獨聞,終焉衆論譁然,傳播狼藉,人無不言,而今乃拖引偶傳所聞之臣身,盛加疑怒,語不斟量,莫非臣不戒守口之致,尙誰尤哉?臣初出世路,先入證援,自省多慙,人謂斯何?以此情地,已難仍冒榮次,且今日筵中大臣,又以玆事,至有提達之擧,臣於此,尤難晏然,伏乞聖慈,諒臣難安之勢,治臣妄言之罪,仍罷臣職,以幸公私,不勝幸甚。臣無任屛營祈懇之至,謹昧死以聞。
右尹金興慶疏曰,臣之情勢,不堪離母而從宦,退蟄陳懇,已有年所,間或迫於嚴命,霎然趨朝,而乍往乍來,莫效陳力之微勞,在朝家綜核之政,固宜斥退而不錄,且自去冬以來,先朝任使之臣,無論大小,竝皆被罪,或論以極律,或擯之遐裔,而間有以結姻,爲其罪案者,臣亦先朝驅策中一物,而且與合啓中一大臣,爲連姻之家,則其得免於告咎之文,固已幸耳。唯自屛伏竦息,不復有當世之念矣。乃者京兆佐貳之命,忽及於千萬夢想之外,臣始也惝怳,終焉感激,環顧循省,罔知攸處,行不竢駕,分義當然,而念臣老母,今年恰滿八耋,雖微疾恙,固有懍懍之憂,而宿痼纏身,寧適無日,況自前春慘慼之後,日夕哀號,氣息如綫,委頓枕席,轉側須人,孑然單身,左右扶持,晷刻跬步,誠難廢離,其可忍曠日相捨,進身於三百里之外哉,似此情界,行路亦憐,伏惟聖明,以孝爲治,儻垂恕諒,必爲之惻然矣。伏乞聖慈,亟命鐫削臣職,仍令選部勿復檢擧,俾得專意救護,以申至情,千萬幸甚。臣,身旣在野,職非言責,今於丐免之章,不宜贅及他說,而略得於道路之流傳,則時議之悖理而傷道者,難偏以毛擧,姑論其一二,以備聖鑑之裁察焉。向來宦妾之變,尙忍言哉?幸賴乾斷快揮,天討卽行,而當時人心之驚憂危厲,當復如何?左尹黃一夏之疏,不過論獄體之疏緩,斥薦剡之縱恣,而蓋其大意,專出於爲春宮眷眷之忠耳。原其本心,有何可惡,而惟其論斥之言,全無爽誤之故,乃於請罪之際,不敢明辨其是非,泛稱構誣,勒加削黜,臣未知所搆者何事,所誣者何語?臣竊爲之駭惋也。至於閔鎭遠請竄之論,亦甚無謂,人臣之陳戒於其君,輒謂之訐揚,則從古忠臣直士之能免於此等罪目者,果幾人哉?以其同休共慼之義,思效引君當道之誠,則忠愛之悃,斷斷無他,而乃以凌藉恐喝等說,構罪至重。嗚呼,仁顯王后同胞,只有一重臣耳。設有微眚薄過,殿下固當優容寬假,以示尊禮元舅之意,而況其言,出於至誠惻怛,無可罪,而有可尙者耶?鄭亨益之疏陳所懷,只欲克遵先旨,納君無過,而非責筵臣,語多直截,則被斥諸人,宜自慙悚之不暇,而乃反群起衆咻,繼請竄逐,至敢以藉重先朝爲言,言之無嚴,胡至此極?魚有龍等放釋之命,固知聖意之有在,而喉司繳還,已極可駭,身居臺閣者,又從而强請反汗,導君父以訊鞫言官,在渠輩取諛於時相之計,則可謂得矣。獨不念祖宗朝,優待臺閣之盛規乎?臣謂若此類者,宜加深惡痛斥,俾不得肆意黨伐,枉害無辜焉。臣自奉除旨,今已浹旬,而殘疾適苦,未卽陳籲,今始露章,仰請譴何,而忠憤所激,略附瞽言,伏願殿下,恕其愚而察其忠焉。臣無任屛營祈懇之至。
判義禁沈檀疏曰,伏以,亂臣賊子,何代無之,未有如今日諸賊之窮凶極惡也。臣承命按獄,目見逆節狼藉,其所安排布置者,至密至慘,每對爰書,誠不覺骨靑毛竦,向非上天默佑,百神同扶,則宗社之危,可勝言哉?目今啓書上聞,天討方行,妖腰亂領,次第駢戮,凶計陰謀,畢露無餘,擧國含生,莫不欲食肉寢皮,則惟彼巨魁大憝,爲諸賊窩主者,其何可一日容息於覆載之間哉?臺臣沐浴之請,辭意峻截,前席允許之意,處分嚴正,庶可以洩神人之憤,快遠邇之聽,而旋因大臣請對,復下鞫問之命,日昨聯箚,又有參酌之請。竊想大臣之意,亦非以兩賊之罪,爲有一毫可恕也。特以直勘極律,似違法例,曾忝大臣,有妨栲椋故耳。噫,兩賊,睥睨宮省,醞釀禍機,于今三十餘年,賊膽逆肝,莫掩於十手之指,梟心狼性,竟露於節目之箚,向日臺章之亟請按律,公議可見,及今鞫案昭著,逆狀層加,掌書之說,旣發於諸賊之招,矯旨之謀,悉出於子支之輩,而猶且按之以當初所勘之律,則其可謂國有法乎?況其鷹犬驅使之徒,罔逭顯戮,竝置極典,則顧此兩兇之首惡,其可以前所忝位爲拘,而不正典刑乎?器遠·自點,俱經相職,且挾大勳,而竟伏常刑,則玆豈非國朝已行之典乎?昨因僚堂筵對,特令正法,人心莫不痛快,而今者還收之命,又下於意外,臣實愕然,莫知所以也。兩賊或爲巨魁,或稱推戴,此實千萬古所未有之大逆,豈可以盤劍遇大臣之道,加之於此等輩也?伏乞聖明,克遵昨日成命,快行天討之典,以安宗社,以謝神人,不勝幸甚云云。
持平金弘錫疏曰,伏以臣,伏聞日昨備忘中,有刑推獄囚,減死定配,其餘獄囚放送之敎,大臣旣因此請對,則所當只請反汗,以重獄體,而遽以抄出酌處,陳達蒙允,鞫事未究竟之前,截斷勘律,已涉徑先,而況其中洪哲人,則與龍澤·天紀等諸賊,多聚銀貨,爛熳相議,一動一靜,無不與同之說,首發於虎龍之變書,且其梅花點之說,追出於同黨承款之招,則同參逆謀,較然無疑,李尙建,則挾其妖術,交通諸賊,印紙聚銀之事,顯發於麟重結案之招,聚銀一款,旣爲三手之根柢,則其不可只勘妖言惑衆之律,明矣。鶴孫,則以望賊之奴,凡係行賂傳書,綢繆陰秘之事,靡不居間,則雖從末減之律,要不免於知情之律,況其孝敬橋傳書事,旣已發端,旋欲掩諱,則遂掇不問,斷無是理,惟此三賊之情犯,與伏法諸賊,無甚輕重,而今乃强爲區別,次次分等,有若循例疏決者然,徒欲曲體好生之聖念,不念徑勘獄囚之爲誤,臣於此,竊不勝訝惑焉。嗚呼,以兩兇通天之罪,終未正肆市之典,神人之憤莫洩,中外之言愈激,而今此處分,又甚乖常,大小瞿瞿,莫不以獄事之渙散,爲慮,況今逆變繼上,究問方始,而遽以逆節旣露,未及輸情之賊,傅之生議,則非但爲失刑於此輩,豈不啓諸賊觀望忍杖之心耶?揆以法理,斷以事情,斷不容如是。伏願亟收成命,依前嚴鞫,期於輸情正法,不勝幸甚。臣無任激切屛營之至。
禮曹參判柳重茂疏曰,伏以,臣於千萬意外,忽承謝使攝价之命,臣驚惶悶蹙,繼之以訝惑也。年過七十者,不差使命,已有朝家定式,此不但悶其老而已。實慮其不堪任使,致誤國事也。歷數近日朝紳中,未有年已滿,而膺是命出疆者,至於譯舌輩老耄者,除非自願,則不令强定入送,而今日銓部,旣知臣年,已過七十,且有宿病,而不復持難,遽爾擬差者,未知其故,況此謝价,異於循例節使,所幹不輕,事體自別,而舍諸年富望優之人,而乃以老敗鈍劣之一微臣,苟充以送者,恐非愼重之意也。臣本自少庸殘,不及恒人,今又老昏朽落,殆無餘地,重以三朔參鞫之餘,形骸雖存,神精都喪,柴頓疲苶,若不保朝夕,雖尋常數息之地,猶難必其無事往返,況敢望驅馳萬里之遠乎?若使臣,不量衰病,强而行之,及至中途,不免顚仆,則一身死生,雖不足恤,其如委君命僨使事,何哉?無狀如臣,受恩兩朝,猥廁宰列,而才質最下,埍埃蔑效,惟以不擇夷險,筋力奔走,爲萬一圖報之地,而年邁病痼,此計長休。臣竊自悼,寧欲無生,玆事旣係往役,義無可辭,而臣若嫌於規避,終始默然,則使行凡事,漸至遷就,公幹私分,誠極憂悶,百爾思量,終不如及此時變通,改授可堪之人,玆敢瀝盡衷懇,仰籲宸嚴之下,伏乞特下臣章于廟堂,亟令照例許遞,俾無臨急狼狽之患,千萬幸甚。臣無任屛營祈懇之至。
文學金弘錫疏曰,伏以臣,孤寒無籍,拙樸無文,頃忝憲職,實非所期,果緣迂愚,自速顚沛,尋單見遞,少安微分,不意春坊新命,又下於夢想之外,驚惶震惕,罔知攸措,念臣未老先衰,已成枯落,髮白眼暗,精力耗盡,辛勤所得於尋摘佔畢之餘者,都已茫昧,略不省記,當此春宮典學之日,萬無發揮開益之望,冒沒承當,義所不堪,況臣所遭人言,極其非常,雖欲貪戀榮寵,復玷淸班,終有不可以强顔者,蓋臣頃日一疏,只欲倡明尊君之義,申嚴討逆之典而已。何嘗有故惹鬧端,傾軋大臣之意,而重臣儒臣,不諒此迭,起交攻於疏批未下之前。臣謂重大臣存體例,亦是一道,初不介懷,而只以堂箚語意,頗爲深緊,疑臣以用意傾陷,斥臣以反實抑勒,故臣於避辭,略加辨破,玉署之疏,又復對起,而辭氣和平,不啻減得幾分,臣固已相對說破,付之一笑而已。修撰臣尹游,最後投疏,極意詆斥,力辨其前箚中反實抑勒之非誣,費盡心機,演出多少說話,自謂排布組織,盛水不漏,而理弱辭艱,依舊破綻,臣非不欲一一痛辨,而彼所爲言,專爲大臣分疏,說來說去,祗足以重傷大臣之心,有損忠厚之風,且臣日昨避辭,固已據理直辨,無復餘蘊,則心公眼明者,自可覷破,又何必呶呶爭辨,以取不自重之譏哉?第所駭然者,臣之避辭中,有幸而不出於阿附大臣之言,又引古諫臣唐介·范鎭之事,而儒臣,盛氣呵叱,怒意勃勃,臣誠莫測其由也。夫身爲憲臣,自許以不阿大臣,竊比於古之直臣,宜在儒臣之所樂聞,而今反陰嘲顯斥,不遺餘力,必也官列淸朝之侍從,身爲相門之私人,蠅營狗苟,恬不知恥,然後方可以不獲罪於儒臣耶?臣所以論斥大臣,正在於討逆之不嚴,無論其言之中不中,所執則固大矣。儒臣意在分疏,則只當論討逆之嚴不嚴而已。今乃掩諱閃避,不肯明言,乃敢顯斥臣以微事,擊去大臣,臣未知討逆而爲微事,何事爲大事耶?儒臣,生於世家,蚤有時譽,緣何一朝,作此見識,良可慨也。噫,世道凌夷,人心陷溺,或有迹托淸流,心膠利慾,三頭兩緖,情計叵測,眩幻出沒,言議回互,以致詿誤群情,惑亂衆聽,今日討逆之不嚴,未必不由於此,臣常痛惡,不忍正視,豈意經幄論思之地?又有此可駭可愕之論也。且其所謂尊君父嚴討逆之大義,豈憲臣獨知之云者,尤不滿一哂。夫名爲討逆,而健·采尙今偃息,頤·集未施孥戮,今日之食君衣君者,均有其責,而如儒臣者,兄及弟矣。迭處三司,曾無一言及於討逆,而如臣之狂愚率直者,不勝忿憤,妄陳嚴討之義,則又從而嘲侮之若此,至斥以壞敗國事,豈不異哉?臣以孤根弱植,不諒時勢,妄觸駭機,群譏衆罵,左右沓至,至於儒臣之疏而極矣。雖然聖明之曲庇,自分顚躓之在卽,以此情地,何敢復冒於榮次乎?伏乞天地父母,憐臣蹤跡之孤危,諒臣學識之荒蕪,亟許鐫改,以幸愚分,以謝人言,誠不勝大願,臣無任祈懇屛營之地,謹昧死以聞。
大司諫李師尙疏曰,伏以臣,素抱奇疾,根委已深,逐歲而發,如期而至,內則冷熱相搏,而嘔氣上衝,外則痰火交升,而面色如醉,人之見者,或疑其顔貌之充然,而實不知形殼之徒存,譬如老朽之木,枝幹雖大,而根株之易蹶矣。惟此病情,自知甚審,豈不欲謝事屛處,親近藥餌,以尋生路?而感激恩數,尙此遲回,頃於大庭陳賀之時,暑熱塞胸,朔朝陪祭之班,沾濕渾身,仍成泄痢,度數無算,氣息萎苶,殆不自振,失今不治,難以蘇醒,唯聖明之曲垂仁恩,使得保全餘齒焉。第臣於李宜顯等竄黜之啓,竊有所慨然者,敢此附陳焉。宜顯之父世白,曾在三事之列,其日夜之經營者,唯在於敲撼儲位,侵逼聖躬,而幸賴先大王日月之明,兇計雖未得售,而凡爲殿下之臣子者,孰不腐心痛骨耶?傳曰,弓冶之子,必學爲箕裘,宜顯,學習其父之所爲,蔑視君父,乃其伎倆,及其爲國子堂上,而賊述之事出,則樂聞於誣辱君父之語,叶同謀計,表裏和應,祖述其餘論,敷演其餘意,托以捲堂,書進所懷,上以脅辱聖躬,下以惑亂群心,論其罪犯,有不可勝誅者,黃龜河,則以不學無識之類,都不知倫理,仰人唇舌,聽其頤指,遂與宜顯,同歸一套,其悖義滅倫,無嚴不敬之罪,不可不嚴加懲討,不當以兪音之稍遲,日月之淹久,而有所停止也。事理較然,僚臺之獨自停論,殊非當初峻發之本意,故臣於頃日入對之時,與僚席,相議更發,而其間多有添入之語矣。昨日傳啓之臺臣,不待消詳,而減其律名,刪其措語,唯意所欲,一邊傳啓,一邊書通,有若宜顯等之罪犯,全無可論,而爲僚臺所拘,姑從末減之科者然,此不但有乖於臺例,其無亦有傷於臺風耶?臣忝居長席,不能有無於言議之間,而凌藉之意,自發於擧措之間,苟使臣言,不至枘鑿於時議,則何至於斯耶?臣之不敢冒居於臺端者,於是決矣。臣之病狀,旣如是難强,而情勢又不可冒進,敢將危迫之忱,仰瀆宸嚴之聽,伏乞聖慈,亟賜鐫褫臣職名,以卒天地生成之澤,公私萬幸。臣無任屛營祈懇之至,謹昧死以聞。
校理朴弼夢疏曰,伏以臣,賦性戇樸,處事疏略,凡於去就之際,不能曲採物情,唯知率意直行,早晚顚霈,理所必至,今日所遭,良亦自取,尙誰尤哉?頃日納言之備擬,實是意外。夫當品獻納,例稱銓望,量臣才分,萬萬不稱,力辭祈免,斷不可已,而初頭副校之除,旣知其出於銓錄,而適値國有事變,義不敢辭,未免黽勉出肅,則獨於納言之職,遽欲控免,不無斑駁之嫌,且歉誠實之道,故不敢爲撕捱之計,出而膺命矣。追聞兼文學沈珙,以獻納望有礙政格等語,與銓郞尹惠敎,有所爭難於春坊一會之坐云,臣及聞此言,始知公議之不叶,益覺出脚之全誤,不勝瞿然,詣臺自列,最後聞之,珙,又以政格乖當之失,詰問於政吏云。其非斥之嚴,於此尤可見矣。而不意未及處置,遽移館職,銓曹之意,似出於順便彌縫之意,而臣心之憫蹙,當復如何?仍念臣於館職,初旣承命,則及今再除之下,宜若無可辭之義,而第以日昨沈珙抵臣之書觀之,蓋於復錄之後,與吏曹參議李眞儒,有所酬酢,而眞儒謂珙曰,銓錄中朴弼夢,當何以處之耶?珙答曰,旣以舊錄施行,則新錄時所薦銓錄,似無可用云云。此言一出,公議可見,況珙,卽其時銓郞也?其言比他人不啻較重,眞儒旣知珙意,而不有郞席間公議,終乃强擬臣於不當擬之副校,至置於曾經銓郞者之首望者,誠莫知其何故也。然,此係政注得失,有非臣所可容議,而最可慙恨者,如許物議,全然矇昧,突爾冒出,恬然自居以銓錄,前後榮除,視若例授,揚揚就列,都不省傍觀之竊議,自不免爲可駭可笑之人。臣之初所引嫌,只在於納言,而不及於館職,而今見之,投足一步,罔非嫌礙,內自循省,寧不汗顔?噫,去就一節,士夫大關,一有差失,可斷平生,雖於微官庶職辭受之義,在所當審,況臣所叨,何等極選,而聾於時議,顚倒失脚,一誤再誤,前跋後疐,侗儱冥墑,自取狼狽,如是而猶復貪戀榮塗,不思自處之義,則有識之唾罵,姑置勿論,同列亦將羞與爲伍,其爲累淸朝而辱縉紳,爲如何哉?連日違牌,雖出於情勢之迫隘,而慢蹇之誅,理所難逃,罰止問備,轉益惶蹙,伏乞治臣之罪,削臣之職,仍命選部勿復檢擧於館職,以靖私義,以謝物議,不勝萬幸。臣無任屛營之至。
輔德金啓煥疏曰,伏以臣,性本巽愞,識且蒙昧,年紀衰邁,志氣摧低,實無一分供世之資,而曲荷洪造,累塵法從,埍埃未答,愧懼徒積,仄聞近日臣之姓名,入於臺章,其所刺論,切中臣病,臣誠反顧慙恧,無以自解,且緣病劇,尋單請急,所帶臺銜,得蒙恩遞,中心感幸,私分粗安矣,不自意春坊新命,遽及於屛伏之中,未知聖明,何取於臣,而彈墨未乾,復有此誤恩也?仍伏念春邸勤學,日再開筵,臣於此時,豈不欲竭蹶承應,以效職責之萬一,而講肆侍讀,爲任甚重,如臣已試蔑效者,決不當復玷。況臺疏留中,批旨未下,在臣區區廉隅,其何敢唐突冒出,重貽一世之嗤點耶?屢逋嚴召,未蒙例勘,只自惶蹙,罔知攸措,今因本院草記,庚牌又臨,怵分畏義,不敢輒復坐違,隨詣禁扃之外,而臣之踪地,終不可苟廁於榮塗,不得不拜章徑退,臣罪尤萬萬矣。伏乞聖慈,亟許鐫改臣職名,仍令選部勿復檢擧,俾得屛迹於邇列,不勝大願。臣無任屛營祈懇之至,謹昧死以聞。
上在昌德宮。停常參·經筵。
金致龍啓曰,今日持公事入侍日次,而祔太廟三度習儀相値,頉稟。傳曰,知道。
南就明啓曰,小臣與左承旨任舜元,右承旨金致龍,同副承旨李廷濟,祔太廟三度習儀進去下直。傳曰,知道。
趙景命啓曰,訓鍊都監知彀官來言,明日王世弟出宮正時前二刻結陣,仍爲懸灯之意,敢啓。傳曰,知道。
藥房都提調趙泰耉,提調韓配夏,副提調南就明啓曰,日氣陰凉,伏未審此時,聖體,若何,大妃殿氣候,亦何如?五日一次入診之意,頃已陳達,臣等當依定奪,今日入診矣。敢來問安,竝此仰稟。
都提調再啓曰,藥房,纔以入診之意啓請,而冊寶先下於未承批之前,臣則留待本院,承批入診後,追進都監之意,敢啓。傳曰,知道。
答藥房啓辭曰,知道。慈殿氣候無事,予則別無形現之症,勿爲入診。
朴世杓在外,代以柳升鉉爲加出假注書。
金致龍,以弘文館言啓曰,本館上番應敎臣沈珙,以祔廟都監都廳,今日習儀時晝仕出去之意,敢啓。傳曰,知道。
李廷濟啓曰,永徽殿改題主還安祭,日期尙遠,獻官單子,姑不當書入,而徑先書入,致勤下敎,事體極爲未安,該吏今方推治,而當該堂上,亦難免不察之失,推考,何如?傳曰,允。
大殿昌德宮移御後,政院·玉堂問安。答曰,知道。大妃殿·中宮殿·世弟宮·嬪宮,政院·玉堂問安。答曰,知道。大妃殿,朝廷二品以上·六曹口傳問安。答曰,知道。大殿,朝廷二品以上·六曹單子問安。答曰,知道。中宮殿,朝廷二品以上·六曹口傳問安。答曰,知道。
李廷濟啓,陽德縣監金岱,肅拜單子呈納之後,來待闕中,而下吏不善去來,未及於諸員肅謝之時,其在事體,誠甚未安,陽德縣監金岱推考,何如?傳曰,允。
趙景命啓曰,各兵營軍摠啓本,例於二十五日前上送,而卽伏見慶尙左兵使李順坤軍摠啓本,今日始爲來呈,莫重軍摠,如是稽滯,至三日之後,已極可駭。況初九日封進狀啓,乃於二十日後,緩緩上送,尤爲駭然。兵使李順坤從重推考,背持人及次知營吏,令本道査出懲治之意,分付,何如?傳曰,允。
金致龍,以侍講院言啓曰,本院新除授諮議閔允昌,時在京畿坡州地,書筵事緊,請斯速乘馹上來事,下諭,明日王世弟進冊寶擧動時,宮官不可不備員,而文學李巨源,所當直請牌招,而以陳疏未承批,不敢循例請牌,何以爲之?敢稟。傳曰,牌招。
以文學李巨源,牌不進,罷職傳旨,傳于朴熙晉曰,推考傳旨捧入。
朴熙晉啓曰,配享諸大臣議諡,一日爲急,而右參贊柳鳳輝,一向違牌,政府西壁,將不得備員,殊涉未安,更爲牌招,何如?傳曰,允。
金致龍啓曰,右參贊柳鳳輝,左參贊姜鋧,再違召命,配享諸大臣議諡,尙未得合坐,日期已迫,事甚未安,姜鋧·柳鳳輝,更爲牌招,何如?傳曰,允。
兵曹口傳政事,副司果權益寬。
金致龍,以禮曹言啓曰,卽接惠陵參奉所報,則本陵初以墓所房舍廳所,比諸他陵,太半未備,而至於祭物熟設廳·監察房·供需廳下人入接處,元不造設,每當祭享之時,苟簡莫甚,其在事體,極爲未安,當此陵寢象設之時,自都監依他陵例,一體營造云。當初墓所事體,與陵寢有間,房舍之未備,勢所固然,依各陵例,各樣房舍,令都監一體營造之意,分付,何如?傳曰,允。
朴熙晉啓曰,祔廟都監郞廳,以都提調意來言,臣等卽者,陪冊寶來詣永昭殿中門外,奉安于幄次,留禮曹正郞,臣等退出之意,敢啓,傳曰,知道。
朴熙晉,以侍講院言啓曰,來八月初一日孝寧殿朔祭,王世弟親行事下令矣,分付該曹擧行之意,敢啓。傳曰,知道。
朴熙晉,以禮曹言啓曰,自前祔廟時,配享功臣祭,用猪口有加定之規,今此祔廟時,亦依此例,猪一口加定進排事,分付,何如?傳曰,允。
朴熙晉,以吏曹言啓曰,廣興奉事李琯,不爲行公,今已兩朔,三次習儀時,皆稱病不參,事甚可駭,汰去,何如?傳曰,允。
朴熙晉,以義禁府言啓曰,鞫廳罪人沈榗,旣已正刑,當依律文,其妻子流二千里安置,而考見漢城府帳籍,則其妻已爲身故,只有子三人,定配所以入之意,敢啓。傳曰,知道。
李廷濟,以兵曹言啓曰,今七月二十七日私奴金廷漢稱名人,自曜金門入來,差備門外擊錚,極爲駭愕,令攸司囚禁治罪,同門守門將金宗杓,常時不能禁斷雜人,以致闌入,亦難免其責,推考,何如?傳曰,允。
趙景命,以兵曹言啓曰,明日開門,以罷漏後啓請矣。卽者侍講院送言,王世弟出宮正時前二刻,乃是五更二點,在於開門前,陪衛人員,皆不得入來,事甚窘束,趁今變通云。開門以五更一點進定之意,敢啓。傳曰,知道。
上在昌德宮。停常參·經筵。
大妃殿·大殿·中宮殿,政院·玉堂問安。答曰,知道。
大妃殿·大殿·中宮殿,朝廷二品以上·六曹單子問安。答曰,知道。
大妃殿·中宮殿,藥房口傳問安。答曰,知道。
王世弟詣永昭殿後,大妃殿·大殿·中宮殿,遣宮官問安。答曰,知道。
王世弟還宮後,世弟宮·嬪宮,政院·玉堂問安。答曰,知道。
有政。
金致龍啓曰,小臣永昭殿傳香事進去,下直。傳曰,知道。
藥房副提調臣南就明啓曰,新涼乍生,朝晝異候,伏未審移御後,聖體,若何,大妃殿氣候,亦復何如?臣無任區區憂慮,敢來問安。答曰,知道。慈殿氣候安寧,予則無事矣。
趙景命,以都摠府言啓曰,今日入直內三廳武兼禁軍及軍兵等,當爲中日習射,而王世弟詣永昭殿,改題主後還安祭相値,不得爲之之意,敢啓。傳曰,知道。
又以都摠府言啓曰,都摠管礪原君柱,以永昭殿改題主祭亞獻官,晝仕進去之意,敢啓。傳曰,知道。
金致龍,以弘文館言啓曰,本館上番校理臣權益淳,永昭殿進冊寶改題主時,以讀寶官,今日晝仕出去之意,敢啓。傳曰,知道。
傳于朴熙晉曰,閔鎭遠負犯雖重,禮待之道,不宜一向廢棄,特爲放送。
金致龍啓曰,今日王世弟,以永昭殿親祭時,香祝當由正門先出,而兵曹開門節目中,正門開閉,元不擧論,故往復陪出之際,王世弟到門內,以致遲待云。事體之未安,莫此爲甚,該吏自本院爲先囚治,而當初節目磨鍊當該堂上,從重推考,臣等亦於節目入啓之時,不能覺察,致有臨時窘迫之患,極爲惶恐之意,敢啓。傳曰,知道。
吏批,判書李肇進,參判金一鏡陳疏未承批,參議李眞儒翰林取才坐起進,同副承旨李廷濟進。兵批,行判書李光佐病,參判金重器病,參議朴彙登進,參知柳鳳徵病,同副承旨李廷濟進。
吏批啓曰,雲山郡守韓斗一,上年秋冬等褒貶居中,今年春夏等褒貶,又爲居中,其一中,雖因赦蕩滌,而五考守令,連次居中,不治可知,罷黜,何如?傳曰,允。
兵批承旨啓曰,雖有窠闕,判書不得參政,時無送西,無政事之意,敢啓。傳曰,知道。
吏批,以趙尙慶爲正言,李顯章爲副校理,尹晉爲禮曹佐郞,呂善長爲修撰,愼惟益爲綾州牧使,崔守慶爲泰仁縣監,鄭東里爲陰竹縣監,李龜禎爲典籍,洪舜元爲禁府都事,尹惠敎爲兼弼善。
兵批,無政事。
李廷濟,以吏曹言啓曰,今此孝寧殿朔祭及敬寧殿改題主後還安祭王世弟親行時,終獻官,亦當以正一品塡差,而宗親文武,除老病公故外,實無推移塡差之路,不得已以刑官及正二品,通融塡差以入之意,敢啓。傳曰,知道。
又以侍講院言啓曰,今日王世弟永昭殿親祭擧動時,香祝當由正門先出,而政院不卽稟開正門,以致王世弟遲待於門外,香祝事體,何等重大,而政院之初不致察,極爲未安,當該承旨,從重推考。且出宮之時,侍衛摠管及衛將,過時之後,始爲來到,事之寒心,莫此爲甚,而自本院請推之外,他無可施之罰,當該摠管衛將,竝從重推考,何如?傳曰,允。
又以祔廟都監郞廳,以都提調意啓曰,今此永昭殿·敬寧殿改題主時,題主官題主後,光漆重模,依前例使寫字官代行之意,敢啓。傳曰,知道。
上在昌德宮。停常參·經筵。
夜一更,木星犯姁鈐星。
朴熙晉啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
鞫廳啓曰,罪人李尙建,加刑十二次,訊杖十四度氣窒,墨世,加刑十二次,訊杖十五度氣窒,竝回蘇間停刑,罪人柳慶裕,依臺啓更推,則所供如此,吳瑞鍾處,發問目更推,何如?傳曰,依啓。
鞫廳啓曰,罪人崔壽萬所供如此,所謂李姓士人,卽爲拿問,李譔,旣有祈佛祭天之事,則一番推問,在所不已,拿來,何如?傳曰,依啓。
趙景命,以都摠府言啓曰,副摠管申翊夏,以捕盜大將,鞫坐起待令事,晝仕進去之意,敢啓。傳曰,知道。
金致龍,以祔廟都監言啓曰,臣等卽者,陪冊寶來詣敬寧殿中門外,奉安于幄次,留禮曹正郞宿衛,臣等則退出之意,敢啓。傳曰,知道。
金致龍,以祔廟都監言啓曰,今日敬寧殿冊寶,當爲奉出,陪進本殿,而都提調趙泰耉,夜來舊病復發,不能陪進,提調兵曹判書李光佐,鞫坐進去,戶曹判書金演,時未出仕,臣台佐,臣一鏡,當陪進,而事體不備,惶恐之意,敢啓。傳曰,知道。
朴熙晉啓曰,今日當爲鞫坐,而諫院或在外,或呈辭,或未肅拜,時無行公之員。除在外外,呈告未肅拜人員,竝卽牌招,以爲推移進參之地,何如?傳曰,允。
以正言趙尙慶,牌不進,罷職傳旨,傳于趙景命曰,推考傳旨捧入。
金致龍,以弘文館言啓曰,近日番次,甚爲苟簡,輪直之際,無他推移之勢,新除授副校理李顯章,修撰呂善長,竝卽牌招察任,何如?傳曰,允。
午時,上御熙政堂,同副承旨李廷濟,校理權益淳,副修撰李明誼,假注書尹宗臣,記事官趙顯命·申致雲等入侍。
李廷濟,讀黃海前水使李汝玉除朝辭京畿水使赴任,密符還納啓。踏啓字。吏曹草記,禁府都事洪舜元事。上曰,允。義禁府草記,洪舜元相換事,戶曹粘目,錢穀摘奸事。踏啓字。掌隷院單子。踏啓字。
權益淳讀綱目,始于晉安帝義熙七年春正月,止於十一年冬十月秦送女于魏,魏以爲夫人,讀訖。益淳奏曰,秦王興,命群臣擧賢才。僕射梁喜曰,世方乏才,故不得應詔。興曰,古之興王,未嘗取相於昔人,待將於將來,隨時任才,皆能致治,卿自識拔不明,安能遠誣四海乎?其言儘好矣。古語曰,才不借於異代,世豈有無才之時乎?惟在宰相簡拔而用之,量才授任,而亦在人君鑑別,而用舍之矣。李明誼曰,用才之道,惟在識別之如何,古語曰,不必近舎裵·杜,遠求蕭·曹,苟能明於識拔,用之得宜,則自有可將之才,可相之德,以辦當世之事務。然人才之興衰,亦由於培養之如何,故以我朝祖宗時見之,人才蔚興,才能者世出,卽今則人才眇然,百僚之中,無一人倚恃而任用者,此莫非培養之不得其道之致。然求之今世之中,亦必有足了今世之事者,而只患宰相不能擧,聖明不能簡耳。伏願聖明,務盡簡識之明,而亦致意於培養之本焉。李廷濟曰,儒臣所達之言儘好,人君之致治,必須賢能之才,而以今言之,上自廟堂下至庶僚,政切乏人之歎,草野遺逸之中,夫豈無一人賢才,而第患在上者,不能擧而用之耳。左議政崔奎瑞,少有時望,早年恬退,淸名峻節,足以標致一世,若能致之廟堂,有所猷爲,則未必無補益之道。大司憲鄭齊斗,以道德學問之士,守山林高蹈之操,而巋然一老,允爲一代之宗仰,苟能誠以致之,禮而使之,則亦足爲當世之需,而殿下之所以待兩臣者,非但不能致極誠禮之間,至於辭疏之批,亦有逾累朔而未下者焉。若是而望其幡然就朝,共濟國事,不亦難乎?玆敢於文義之間,附陳愚淺之見,伏願聖明留念焉。李明誼曰,承宣,旣以疏批之事,有所陳說矣。臣亦有區區淺見,敢此仰達,向自政院,有抄錄以上之事,前後諸臣之疏二十餘丈,一時束下,無論其言之善惡,事之緩急,旣在入啓之後,則固當隨事下批,以通上下之情,而今乃擧無批旨,一倂還下,其所以累淸朝始初之政者,爲如何哉?旣往勿說,來者可追,自今以後,如有辭章,卽賜下批,無使百隷,諉之於疏批之未下,而曠廢職務,自底於怠慢之科焉。權益淳曰,以本館言之,或有言事而上章,或有引嫌而陳疏,俱以批旨之未下,不得行公,故近來金始㷜·沈珙等,違牌累度,不敢行公者,正由於此,或致上下番闕直,百隷之怠官,未必不坐於此,伏願聖明留念焉。李明誼曰,吏曹參判金一鏡,最能恪勤奉職矣。向以微事,陳疏入啓,而尙未承批,不得行公,都監之役,雖或有不獲已進參者,而至於本兼諸任,一向曠廢,如此等疏,宜卽下批,故敢此仰達矣。仍奏曰,尉賢政,傉檀之臣也。傉檀旣敗之後,不降於熾盤,固守浩亹,及至熾盤,使虎臺以書喩之也。責以大義,終不變節,及至傉檀之降也。始歸於熾盤,虎臺,傉檀之子也。而棄父降賊,賢政,傉檀之臣也。而爲君效忠,夫以蠻夷之人,能守節義之心者,可謂奇矣。而苟論節義之十分地位,則有死而已。何必以傉檀之降賊,而變其初節乎?此非眞節義也。細加分辨宜矣,故敢此仰達耳。又奏曰,魏主嗣時,熒惑忽亡,太史言當入危亡之國,其後入秦而秦亡。由此觀之,國之將亡,必有天變。然宋景公,有君人之言,則熒惑遷於三舍,殷宗周辟,懋德修政,則祥穀雊雉,不能爲其災,國之興亡,豈可專諉於咎徵?惟在人君轉移之如何耳。亦願聖明,留念於玆。權益淳曰,明誼之以天道陳戒者,可謂深切矣。卽者旱災太甚,八路同然,此必有時政君德,有所未孚於天心,而仁愛之警,使之感動而覺悟也。伏願聖明,務盡修省之道,深思賑捄之策焉。臣於昨年,以京試官,目見嶺南凶荒之狀矣。嶺南,是國家根本之地,而連年凶荒,今則尤甚云,當自朝廷,有別加軫念之道,故敢此仰達耳。奏訖,諸臣以次退出。
金致龍啓曰,成均館官員,以知館事意來言,今七月初七日儒生上旬輪次,今月內無故日退行事,曾已啓達矣,大提學未差,限內不得爲之之意,敢啓。傳曰,知道。
南就明啓曰,配享諸臣議諡,旣已啓下,開政受點之後,又有署經宣諡等事,祔廟日子不遠,其前不可不及期完畢,今日政官牌招,開政擬入,何如?傳曰,允。
戶曹判書金演三度呈辭。傳曰,還出給。
李廷濟啓曰,戶曹判書金演,旣有三單還給之命矣。本曹都監諸事,極爲緊急,且今日,乃冊寶內出之日,都監堂上不得不備員,以爲牌招察任,何如?京兆首席久曠,軍門事務亦重,而判尹尹就商頃日違牌,尙未出肅,事體極爲未安,卽爲牌招察任,何如?傳曰,允。
金致龍,以侍講院言啓曰,明日孝寧朔祭,王世弟親行時及敬寧殿擧動時,宮官不可不備員,文學李巨源,諉以疏批未下。再昨違牌,旣有只推之命,更爲牌招,以爲備員陪從之地,何如?傳曰,允。
政院啓曰,頃因太學多士,兩湖儒生,以故儒臣尹宣擧·尹拯,酷被賊集輩誣毁,請加伸辨事,相繼上章,有令廟堂·該曹稟處之命矣。卽者生員安允中等,投進一疏,誣辱兩賢,而祖述兇賊脅持之論,復爲譸張眩惑之計,誠極痛心。夫廟堂·該曹,稟處之命,出於聖上愼重之意,則覆啓之前,何敢肆發醜正之說,迎擊疑亂,若是其無嚴耶?原疏固當退斥,而旣稱儒疏,亦不可自外,直爲還給,此上疏,何以爲之?敢稟。傳曰,勿爲捧入。
有政。吏曹,判書李肇式暇,參判金一鏡牌不進,參議李眞儒進,同副承旨李廷濟進。
吏批啓曰,判書李肇式暇,參判金一鏡牌不進,小臣獨政未安,何以爲之?敢稟。傳曰,只出緊任。
又啓曰,江界府使徐命遇在喪之代,今當差出,而擬望之人乏少,未準朔禁軍將及他道守令竝擬,何如?傳曰,允。
又啓曰,春坊闕員,今當差出,而擬望之人乏少,相避竝擬,何如?傳曰,允。
又啓曰,卽接掌苑署牒呈,則直長朴孟徵,受由過限未上來,依例改差,何如?傳曰,允。
李廷濟,以吏曹言啓曰,禁府參下都事,以生進差出事,曾已定奪矣。新除都事洪舜元,以仕滿次第,備擬受點,而旣是蔭官,則不可仍置,他司生進人中相換,何如?傳曰,允。
以金弘錫爲兵曹正郞,李德壽爲兼司書,鄭東潤爲監察,朴泰逵司僕主簿,李遂良江界府使,禁府都事洪舜元,司宰奉事李挺郁相換。
諡號,卒領議政南九萬,文忠·文翼·文肅,文忠落。領議政崔錫鼎,文貞·文憲·文簡,文貞落。右議政尹趾完,忠正·忠翼·忠肅,忠正落。判府事朴世堂,文節·文肅·文靖,文節落。府院君金柱臣,孝簡·孝貞·孝靖,孝簡落。贈吏曹判書李穆,貞簡·簡肅·貞敏,貞簡落。贈左參贊李鎰,壯襄·襄毅·莊毅,壯襄落,贈左參贊沈命世,忠肅·忠景·景敏,忠肅落。吏曹判書朴泰尙,文孝·貞孝·貞靖,文孝落。判尹南致勤,武肅·武襄·莊武,武襄落。
兵批,承旨李廷濟啓曰,雖有窠闕,判書不得參政,時無送西,無政事之意,敢啓。傳曰,知道。
李廷濟,以耆老所言啓曰,祖宗朝賜與靈光坡市坪收稅石首魚,丙申雖爲裁減,而己亥入啓復舊矣。戶曹因備局之姑減,不爲移送,而自戶曹旣已依前收稅,則分送本數之數,決不可獨爲裁減。一依政府例,如前分送之意,分付戶曹,何如?傳曰,允。
李廷濟,以義禁府言啓曰,星州牧遠竄罪人閔鎭遠放送事,承傳啓下,故纔以放送之意,行會本道矣。臺諫方以還收論啓,勿爲放送事,更爲,分付之意,敢啓。傳曰,知道。
李廷濟啓曰,問事郞廳,以鞫廳大臣意來言,判義禁李光佐,明日敬寧殿進冊寶改題主時,當爲進參,齋宿次今方出去,臣等鞫廳,待其還來後,推鞫之意,敢啓。傳曰,知道。
李廷濟,以義禁府言啓曰,正刑罪人就章次子仁基,出繼實狀査問事,前已草記允下矣。卽接禮曹牒報,則就章第二子世雄,其三寸貞章繼後,而所謂世雄,或是仁基兒名云,故又考帳籍,則只有兩子,世英乙亥生,世雄丁丑生,厥後世雄改爲善基,世雄改爲仁基。又聞仁基,方奔喪持服於貞章任所云,世雄改名仁基,爲貞章養子,分明無疑,處絞一款,勿爲擧論,而旣已出繼於貞章,則乃是兄弟之子,依律文流三千里,緣坐安置,定配所以入之意,敢啓。傳曰,知道。
李廷濟,以義禁府言啓曰,本府參下都事,例以生·進人差除,而昨日政新除都事洪舜元,以幼學,故不得行公云,當此鞫獄多事之時,不可不備員,令該曹口傳換差,何如?傳曰,允。
金致龍,以備邊司言啓曰,都目大政,連因事故,遷就至今,祔廟大禮前,勢未及擧行,而當此凶歲,諸道貶考守令,久未差出,各邑之空官曠務,遠地之夫馬留滯,俱係可慮,今番貶遞守令,不待大政,爲先差出,催促下送事,分付該曹,何如?
李廷濟,以備邊司言啓曰,廣州府尹尹游,意外遭臺評,連呈辭狀,必遞爲期,當初擢授保障重任,實出於量才授職之意,實非偶然,而今其情勢,亦難强令赴任,姑爲改差,何如?傳曰,允。
金致龍啓曰,成均館官員,以同知館事大司成意來言,文廟釋菜,只隔四五日,當自開月初一日,始爲入淸齋,日字已爲臨迫,儒生諸執事,必須趁今差塡,可無窘速之患,而館學儒生,方以陳疏未承批,齋任以下,盡數留待闕下,未下批前,實無離次參祭之勢,且無他條變通之路,臨時狼狽,極爲可慮,臣等待罪國子,事關聖廟享祀,係是職責所掌,事勢迫急,不知所以處之,惶恐敢啓。傳曰,知道。
李廷濟,以訓鍊都監言啓曰,李弘述爲大將時,以本營銀子,買得瓦家七間,草家五間,空垈十六間庫,作爲書吏文書廳矣,及其罪遞也。家舍文記,錄於重記以送,則此乃都監之物,而今番籍産時,混入於籍沒之中,此由於該曹未詳其曲折之致,還爲出給都監之意,分付該曹,何如?傳曰,允。
兩司合啓,執義鄭楷,司諫梁廷虎,掌令尹大英·金重熙,持平李普昱·李匡輔等所啓,請圍籬安置罪人健命亟正邦刑事。措辭見上請圍籬安置罪人泰采按律處斷事。措辭見上答曰,勿煩。
府前啓,請寢頤命·昌集收孥籍〈産〉還收之命事。措辭見上請寢健命鞍馬田民賜給之命事。措辭見上請門黜罪人李喜朝極邊遠竄事。措辭見上請還收遠竄罪人閔鎭遠放送之命事。措辭見上答曰,勿煩。
院前啓,請寢頤命·昌集收孥籍産還收之命事。措辭見上請李翔所復官秩亟命還奪事。答曰,勿煩。
答館學儒生李徵復等疏曰,省疏具悉。疏中大意固好,可不留心焉?
鞫廳啓曰,罪人吳瑞鍾所供,與渠前招,多有徑庭之處,以此添入於前問目,加刑得情,柳慶裕前招辭,終不近理,發問目更推,何如?傳曰,依啓。
又啓曰,罪人李彝憲所供,與崔壽萬招辭,大段相左,以此發爲問目,壽萬處更推,何如?傳曰,依啓。
又啓曰,罪人李尙建·墨世,加刑次捉入看審,則奄奄垂盡,全無知覺,與昨無異,無推問得情之路,回蘇間姑爲停刑,何如?傳曰,依啓。
進士李徵復等疏曰,伏以臣等,以故儒臣尹宣擧·尹拯父子,曾在先朝,酷被逆臣昌集輩搆捏誣陷,名在罪籍,辱及泉壤,士林之憤,久而愈激,當此逆黨伏法之日,亟擧昭雪之典,以嚴邪正之分,于先朝有光。玆乃中外齊聲,瀝血叫閽,果蒙天鑑之俯燭,特降令廟堂稟處之命,此可見洞察至冤,欲伸公議之盛意,凡在瞻聆,孰不欽仰?不意玆者,領敦寧臣魚有龜投進一疏,語意非常,憑藉先朝處分,以爲眩亂是非之計,言之無嚴,胡至於此?噫,外戚干政,歷代所戒,雖尋常政令,猶不宜參涉,況此斯文是非,何等嚴重,而國舅不顧踰越大防之嫌,論斷無難,此漸若長,後弊難杜,臣等竊不勝澟然以懼也。雖然,此豈國舅之本心哉?其必有誘而激之者矣。何者?方當丙申夏凶球之疏出,而國舅時在館職,上箚論列,以球疏中誣毁聖祖之語,謂是本情之外,斷之以其言不正,爲一世之羞,此則國舅於此,猶有一段公心之未全泯者,而今乃忽變前見,甘自附於向來逆黨之餘論,其亦有所不得已者夫。蓋自臣等疏辨之後,一種陰邪之徒,豈不欲費辭對辨?復申其前日醜正之論,而特以其所據而爲說者,諒不出於逆集圈套之中,故襲用其言,渠亦有所不忍,而終若置而不辨,一經昭雪之後,則渠輩前後戕賢傳護之法,將成千古之鐵案。於是乎計無所出,要藉國舅之尊,潛售嘗試之計,而亦不敢條陳本事之是非,徒藉繼述之義,爲脅持公議之資,彼不逞者之爲此慫惥,固無足責,而國舅身居肺腑,甘心爲此輩之嚆矢,何也?噫,先正臣趙光祖,冤死於中廟之世,先正臣成渾,被罪於宣廟之朝,而孝陵亟賜伸雪,仁廟復其官爵,當時稱快,後世誦德,若如國舅之言,則必使二聖,不伸光祖之冤,不復成渾之爵,然後方可爲繼述之道耶?雖以宋事言之,安石之黨,譛害元祐諸賢者,皆以紹述爲言,而元祐紹聖之得失,在今可見,則繼序之君,其將以元祐之事,爲非繼述,而必以紹聖,爲可法乎?朱子論三年無改之義曰,迫於公議而改之,亦不害爲孝。今我殿下,稟處之敎,蓋亦出於朱子之意,而國舅輒以三年甫闋,豈宜遽然變改爲言?其將謂朱子之論,有害於無改之孝耶?吁,國舅之所藉重,唯在於遺訓,夫遺訓之爲必可遵奉,人孰不知,而此亦有不可以膠守者,試就昌集事而論之,昌集內懷凶狡,外示勤恪,雖以先大王則哲之明,猶不能無惑,終始委任者,亦不過姑試伯鯀之意,則今玆儒林是非之倒植,亦是厚誣天聰之一事。到今逆節彰著,王法亟行之後,亦將以先朝之所嘗眷遇者,而以今日歸之於不遵先旨之科耶?噫,扶植益勳,固結勳戚,乃宋時烈之向來伎倆,而畢竟奉行遺算,戕害儒賢,出於戚里之手,此士論所以嚴辭痛斥者也。今國舅不知戒此,反爲浮議之所激成,而輕自壞其馬鄧家謹愼之風,可勝惜哉?臣等旣以斯文事,論列於前,今於異議之橫生,不得不略加申暴。伏乞聖明,固守初志,無或撓改,仍降明旨,勸勵國舅,以幸斯文,以光聖德,不勝大願。臣等無任激切屛營祈懇之至,謹昧死以聞。
以上缺龍啓曰,小臣,敬寧殿傳香事,進去下直。傳曰,知道。
李廷濟啓曰,小臣,實錄廳堂上坐起進去,下直。傳曰,知道。
南就明啓曰,因備局草記,諸道貶考守令,不待大政,爲先差出事,命下矣。各邑空官曠務,遠地夫馬留滯,誠爲可慮,政官,待明朝牌招開政,以爲趁卽差出之地,何如?傳曰,允。
南就明,以弘文館言啓曰,本館下番修撰臣呂善長,敬寧殿今日改題主還安祭時,以執尊出去,上番校理臣權益淳,以訓鍊都監郞廳坐起時,晝仕出去之意,敢啓。傳曰,知道。
趙景明,以兵曹言啓曰,去七月朔,各廳堂下武臣等試射,當爲設行,而連因有故,未及擧行,今已踰月,不得爲之之意,敢啓。傳曰,知道。
王世弟,敬寧殿入幕次後,遣宮官大妃殿·大殿·中宮殿問安。答曰,知道。
南就明,以忠勳府言啓曰,凡逆家田民,賜給本府者,乃是祖宗朝流來舊規也。本府凡諸需用之資,專靠於此,而近因朝家定奪,曾前受賜田民,多有移屬之處,故府入大縮,不成貌樣,事極寒心。今此伏法罪人中,弘述·龍澤·宇恒·就章奴婢田畓之散在京外者,依舊例一倂劃給本府,以爲蘇殘之地事,分付該曹·該院,何如?傳曰,允。
趙景命啓曰,祔廟都監郞廳,以都提調意來言,卽接繕工監所報,則本監監役十員,各兼七八役處,每患苟簡,而當此多事之日,他無推移之勢云,本監事務,果如所報,則宜有變通之道矣。本都監監造官假監役尹尙衡,令該曹依例口傳閑官換差,何如?傳曰,允。
趙景命啓曰,實錄〈廳〉以摠裁官意來言,二房郞廳金濰外任,代以副司果尹㝚差下,三房郞廳李巨源,違牌坐罷還差後,令該曹口傳付軍職,冠帶常仕,竝卽牌招察任,何如?傳曰,允。
以忠淸監司李宜晚狀啓,進上早紅杮子,限內不得封進,惶恐待罪事,傳于趙景命曰,勿待罪事,回諭。
王世弟還宮後,政院·玉堂問安。答曰,知道。藥房問安。答曰,知道。
趙景命,以義禁府言啓曰,正刑罪人就章庶弟啓章·致章,今始査出,故依律文緣坐,定配所以入之意,敢啓。傳曰,知道。
答右議政崔錫恒箚曰,省箚具悉。權詹仍任之請,誠甚妥當,可不合爲施焉?仍傳曰,遣史官往諭。
金致龍啓曰,明日常參·經筵,取稟。傳曰,停。
右議政箚曰,伏以廣州,物衆地大,最號難治,不可不另加擇差,故始以權詹差遣矣。在官未久內遷,諫官尹游,素有才局,可堪此任,備擬受點之後,旋遭臺評,雖卽停啓,情勢難安,累呈辭狀,不得已啓遞。今當更薦望,而第念畿甸,連歲荐飢,今年秋事,又將失稔,前頭民事,誠極可慮。且聞權詹到任之後,盡心官事,頗有收拾之望,及其內遷,民情無不惜去,特爲仍任,以責成效,恐不可已,非不知諫長變通之爲未安,而南漢保障,責任甚重,矧當荒年,賑恤窮民之策,尤不宜付之生手,雖有內外輕重之別,時勢亦有緩急之殊,旣有淺見,敢此陳列,伏願聖明留神財處焉。
上在昌德宮。停常參·經筵。
金致龍啓曰,明日崇陵莎草修改,初四日社稷大祭齋戒,初五日禫祭齋戒,初六日禫祭正日,初七日祔太廟親祭習儀,初八日祧遷擧動,初九日告動駕祭齋戒,初十日祔太廟親祭齋戒,十一日祔太廟親祭,十二日國忌齋戒,十三日國忌正日,十四日國忌正日,此十二日視事,頉稟。傳曰,知道。
趙景命,以都摠府言啓曰,今日入直內三廳武兼禁軍及軍兵等習射,請出標信。傳曰,知道。
南就明啓曰,今年災荒,近古所無,三南最甚,而賑救之策,不可不先期經理,而新除授全羅監司黃爾章,除拜已久,稱以陳疏未承批,尙未出肅,事甚可慮。黃爾章牌招,使〈之〉肅謝,何如?傳曰,允。
趙景命,以備邊司言啓曰,百隷怠官,未有甚於近日,誠極寒心,伏聞去月二十九日王世弟永昭殿擧動時,陪衛中,都摠府堂上一員·五衛將二員,不爲及時進參,時刻漸晚,以致陪衛未備,而徑達外備云,此實曾所未有之事。當該都摠府堂上及五衛將,竝拿問定罪,何如?傳曰,允。
承旨持公事入侍日次,午時,上御熙政堂,左副承旨趙景命,假注書尹宗臣,記事〈官〉宋寅明·申致雲等入侍。
趙景命,讀濟州牧使崔浣狀啓,大靜縣徒年罪人至男·愼戒武等放送事。踏啓字。崔浣狀啓,以世弟冊封赦,放未放秩定配罪人年月別案。踏啓字。訓鍊都監啓目,都監郞廳有闕,代前縣監崔尙震,已爲啓下,而方在罷散中,時無職名,依例付軍職,冠帶常仕事。上曰,允。備邊事啓目,本司郞廳具聖任,今已准朔,六品遷轉,守令除授,奉承傳施行事。上曰,允。戶曹回啓,忠州等各邑女人九十五歲·六歲人等,衣資食物題給,金光運祖母申氏,米二石·太二石·紬二匹·木三匹題給事。踏啓字。麟蹄幼學金禹度父震龍一百六歲人,食物米二石·太二石題給事。踏啓字。
趙景命啓曰,江原道麟蹄居幼學金禹度,以其父嘉義大夫震龍,今年一百六歲,春間上言,冀蒙優恤之典,而吏曹,以令該曹食物題給之意,回啓矣。臣於此,有區區所懷,敢此仰達。一百六歲之享年,實爲希貴之事,當初食物之題給,亦出於優老之涯,然伏見忠州·安城等九十餘歲之老人,則衣資及食物,皆爲題給,而至於一百六歲最老之人,則只賜食物,不給衣資,其在優養之典,恐有倒置之歎矣。金震龍優恤之典,則更命該曹或與諸老人一體題給,或比諸老人,稍加優異,俾均恤養之恩,何如?出擧條上曰,依爲之。
又啓曰,臣以廟庭配享事,有所仰陳者,該房承旨,所當吿達,而該房承旨,方守院,臣適入侍,故敢此仰達。太祖大王廟庭配享功臣領議政忠景公南在位版,職名與諡號,有所訛誤,必是兵燹後改造時誤書之致。故其後孫故相臣南九萬,親見其誤,欲爲陳達改書,而非時請改,事涉重難,未果矣。日昨都承旨南就明,亦以其後孫,以此陳疏,非但其後孫等私心,有所歉歎,莫重配享位版之誤書,雖在久遠,旣知其誤,則不可因置。且平常時,無端改書,雖涉重難,而今當諸臣配享廟庭有事之日,仍爲改書,以正其訛,似合事宜。以此意,分付該曹,使之相考擧行,何如?出擧行條上曰,依爲之。
有政。吏曹,判書李肇牌進,參判金一鏡牌不進,參議李眞儒牌進,同副承旨李廷濟進。
吏批啓曰,臣等,以殿最貶遞守令差出事承牌,來詣政廳,許多守令差出,事軆與都政無異,而參判金一鏡,以陳疏未承批,前旣違牌,今又不進,殊甚未安,更爲牌招,同參政事,何如?傳曰,允。
又啓曰,臺諫及玉堂闕員,今當差出,而擬望之人乏少,相避·外任,竝擬,何如?傳曰,允。
又啓曰,殿最貶遞守令差出事,命下矣。此是都政應遷之窠,未準朔監察·禁府都事·刑曹·掌隷院郞官·各司久任時推人員,竝擬,何如?傳曰,允。
又啓曰,守令多窠,今當差出,而未准朔禁軍將及營將·守令竝擬,何如?傳曰,允。
吏批啓曰,冬至使書狀官趙鎭禧呈狀內,偏母今年七十三歲,無他兄弟,其在情理,有不可諉以往役,强抑遠赴者,所帶書狀官,斯速入啓處置云,其親年,旣過七十,獨子無兄弟,情理所在,出疆之役,誠爲矜憫,孝理之下,宜有變通,趙鎭禧書狀官之任,改差,何如?傳曰,允。
吏批啓曰,卽接承文院牒呈,則副正字柳壽垣,除授後,過限未肅拜,依例罷職,何如?傳曰,允。
吏批啓曰,廣州府尹尹游,未赴任改差,所授加資,依例還收之意,敢啓。傳曰,知道。
以李德壽爲副應敎,李明彦爲大司諫,鄭錫五爲文學,金重呂江界府使,尹淳吏曹佐郞,柳濬驪州牧使,金鼎夏龜城府使,韓範錫慈山府使,黃溥茂山府使,宋徵奎靑松府使,李熙疇密陽府使,李震葉雲山郡守,趙昌來江東縣監,禹之儉機張縣監,崔商翁洪原縣監,李莞德川郡守,李命稷聞慶縣監,韓啓朝巨濟府使,李基萬召村察訪,金始炯書狀官,李濟奉常正,韓宅揆尙衣直長,朴師洙廣興奉事,呂聖興西簿主簿,李晚增南部主簿,崔雲龍禮曹正郞,安世甲典籍,李衡坤大丘判官,姜聖復杆城郡守,朴弼夢副提學,金獻之相禮,李顯章校理,洪顯周·柳虎徵爲監察。
兵批,行判書李光佐鞫廳進,參判金重器進,參議朴彙登,參知柳鳳徵病,同副承旨李廷濟進。
兵批啓曰,翊衛司洗馬林光弼呈狀內,所患痰核,根據要害,砭焫多方,消歇無期,以此病狀,萬無可强之勢,斯速入啓處置云。所患實爲難强,則陪衛緊任,不宜久曠,今姑改差,何如?傳曰,允。
又啓曰,五衛將李泳呈狀內,累經瘴鄕,重傷風土,仍成宿病之外,添得暑痢,委頓床席,氣息奄奄,以此病狀,實無供仕之望,斯速變通云。病勢如此,則宿衛輪直之地,不可等待其差復,今姑改差,何如?傳曰,允。
兵批承旨啓曰,判書鞫廳進,又無送西,無政事之意,敢啓。傳曰,知道。
兵曹口傳政事,李巨源·朴弼夔·金尙奎爲副司果。
吏曹口傳政事,尹㝚·李巨源爲實錄兼春秋。
李廷濟啓曰,祔廟都監郞廳,以都提調意來言,祔廟時,龕室磨鍊,比各室稍廣之意,前已草記定奪矣。今此新造龕室,非但比各室稍廣,亦不免稍高,蓋以三殿冊寶敎命,合爲二十八函,所藏神欌尺量容排,比各室神欌,不得不加高一尺餘,欌高如此,故龕室亦隨而高者,卽事勢之所固然。且辛未年莊烈王后祔廟時,寶冊數多,祔廟前日,神輦奉安于宗廟南門外幄次後,都提調以下,奉審冊寶,去其外櫃,改封標排置矣。今番亦依辛未年例,竹書冊等,具去其外櫃,只以內櫃,改封標排置之意,敢啓。傳曰,知道。
李廷濟啓曰,冊禮都監郞廳,以都提〈調〉意來言,今此中宮殿冊禮時所用髢髮,自戶曹,依例卜定於咸鏡監營,使之封進矣。本道今始上送,而稱以荐飢經疫,頭髮未長,其所進尺數,比前稍短寸餘,莫重冊禮時封進,有此未盡之弊,事體所在,不可無警責之道,監司韓世良推考,髢髮,所當退送改備,而卽今冊禮不遠,勢難及期往復,自京市欲爲貿用,則許多髢髮,準尺者覓得,亦未易,當此災荒溢目之日,凡事尤當節損。今此髢髮,雖不及於曾前尺數,而長可二尺,則以此仍用,恐或得宜,惶恐敢啓。傳曰,依爲之。
李廷濟,以禮曹言啓曰,王大妃殿冊寶御覽吉日,旣以八月二十七日,推擇啓下矣。取考謄錄,則冊寶御覽後,奉安于內別殿,至上尊號日,自都監,啓請奉出,權安幄次矣,今亦令都監依此擧行,何如?傳曰,允。
李廷濟,以禮曹言啓曰,今此端懿王后追上冊禮,及中宮殿冊禮時敎命,當有安寶之擧,依前例安施命之寶,何如?傳曰,允。
李廷濟,以禮曹言啓曰,今此永昭殿·敬寧殿進冊寶時,王世弟·百官致詞,一依癸巳年上尊號時例,磨鍊擧行矣。來九月初四日永徽殿進冊寶時,亦當有致詞之節,王世弟·百官致詞,令承文院磨鍊擧行事,分付,何如?傳曰,允。
趙景命,以兵曹言啓曰,今八月初二日,幼學李敏根稱名人,自丹鳳門入來,差備門外擊錚,極爲駭愕,令攸司囚禁治罪。同門守門將柳鳳章,常時不能禁斷雜人,以致闌入,亦難免其責,推考,何如?傳曰,允。
趙景命,以兵曹言啓曰,北所衛將韓載萬,今日別巡,受點省記以入矣。去月二十九日王世弟擧動時,載萬陪衛未及之故,備局,以拿問定罪事,草記蒙允,則勢難仍直別巡,單子改付標以入,而別省記書入之意,敢啓。傳曰,知道。
趙景命,以備邊司言啓曰,上年定州地漂到淸人,以海路發回者移咨事,及曾前使行時所失銀子推送後,宜有回咨之意,前已仰稟矣。今此兩咨,令承文院撰出,皇曆齎咨官入去時,付送,何如?傳曰,允。
趙景命,以備邊司北漢主管堂上言啓曰,北漢山城,有許多餉械及烏合民戶·十一寺僧徒,管城將,極是重任,而近日數遞,事甚可慮,纔以前宣傳官李遂良,擇差赴任,僅過數日矣。昨日政,移除江界府使,邊任雖重,比諸北漢管城,則關係懸別,況數日一易?凡百必至於莫可收拾,不可不及時變通,管城將李遂良,今姑仍任,何如?傳曰,允。
趙景命,以刑曹言啓曰,因尊崇都監甘結,假醫女九十名,今將抄出以送,而各司婢子中,可合者極其零星,無以充數,依前例毋論諸上司·四學·祭享衙門·內侍府,一體出用之意,敢啓。傳曰,知道。
兩司合司,執義鄭楷,司諫梁廷虎,掌令尹大英·金重熙,持平李普昱·李匡輔,獻納李眞淳,正言具命奎等啓曰,臣等,以健·采兩賊正刑按法事,閱月爭執,兪音尙閟,臣等竊不勝訝惑之至,健命,以師命·頤命之從弟,重之以奸毒暗慝之性,常懷怨懟,陰蓄異志,前冬非常之敎,爲今日臣子者,孰不沫血飮泣,思所以捄正,而健命,獨何心腸,恚恨於傳旨之請收,移鋒急擊,憤怒於諸宰之抗爭,恣意叱罵,箚請節目,迫脅君父?其所負犯,已不容誅,今此建儲,以兄與弟,可見聖心之至公,國有長君,實叶神人之顒望,則名旣正矣,言亦順矣。奏請之際,據理陳懇,期於準請,爲正大光明,而必以桓溫廢帝奕之痿字,肆然加之於聖躬。又以左右媵屬等語,白地粧撰,厚誣君父,筆之於奏文,申之於問答,其罔上不道之罪,固已難貸,至於賞典,非所可論於此賊。況急手主張之賊,近出於子姪,掌書推戴之計,不越乎同堂?且與集賊,同心合謀,陰圖備忘之更下,仍謀宮城之陳兵,以其腹心之人,換差中軍之事,初旣狼藉於伏法諸賊及弘述之招,今又一一彰露於就章之結案,向日正植招所謂左相則欲直爲奉行云者,到此益驗,人臣負此罪惡,尙今戴頭於天地之間,王法之乖舛已極,神人之憤菀莫洩,請圍籬安置罪人健命,亟正邦刑。
泰采。啓辭措語同前
臣等,於賜死罪人頤命·昌集收孥籍〈産〉還收之命,竊不勝訝惑,而繼之以悶鬱也。夫二凶簒逆之罪,可勝誅哉?以頤命言之,惡子妖姪,主張凶謀,密排三手之計,陰贊推戴之謀,而慮有告變,謀殺虎龍之說,已露於器之之直招,以昌集論之,嗾其門孽,密通世相,縱厥兇孫,陰結德修,圖下備忘,敢懷廢黜之意,換差中軍,潛劃陳兵之計,前後賊招,不啻狼藉,而逆賊就章承款中,有曰往見昌集,則近來事機殊常,軍門將官,當以親信布置,令公,爲中軍則好矣云云。此以下,全用前啓措語請亟寢收孥籍産還收之命。答曰,勿煩。
府前啓,請李喜朝極邊遠竄事。請還收閔鎭遠放送之命事。措辭見上健命賞給還收之啓,姑停答曰,勿煩。
院前啓,請李翔所復官秩,亟命還奪事。措辭見上答曰,勿煩。
校理權益淳,修撰呂善長,副修撰李明誼箚曰,伏以臣等,以健·采按法,頤·集孥籍事,上箚論啓,非止一二,入侍陳請,亦幾十數。凶謀逆節,業已聖鑑之所洞燭,苦心血懇,庶蒙淵衷之俯諒,而天聽愈邈,兪音尙閟,臣等,愕然失圖,聚首憂歎,敢與兩司諸臣,齊聲合籲,冒死而悉陳焉。噫,亂臣賊子,何代無之,而未有若今日四賊之窮兇極惡者也。密布三手,欲售簒弑之謀,敢投聯箚,肆行迫逐之計,前後賊招,情節畢露,而至於將相合謀,陳兵脅君之狀,尤爲狼藉於就章承款之招,雖具以五刑,斬作萬段,猶不足以慰宗社之靈,洩臣民之憤,而失刑之頤·集,未施孥籍之典,同罪之健·采,尙逭街市之戮,此不但國家刑政之乖舛,自此亂賊,益無所懲畏矣。臣等所以交口力爭,閱月不止,唯以准請爲期者,實出於爲君父討亂賊,爲國家伸刑政之意,而殿下强怫群情,持疑不斷,臣等,不敢知殿下或以爲四兇之罪,有一毫可恕之端耶?抑以爲俱是先朝舊物,有所不忍於置法耶?是則大有所不然者,今此四兇,論其負犯,則雖以莽·卓·懿·溫之簒奪,不足喩其陰凶,罪在罔赦,則雖以器遠·自點之勳舊,亦不有所假貸,殿下之尙今留難者,實是臣等之所未曉也。況彼器·喜·植·就等諸逆,特是指使,而猶施王章,顧此頤·集·健·采等四凶,實爲巨魁,而獨逭常刑,如是而法何以爲法,國何以爲國哉。祖宗之典章,國人之憤菀愈激,殿下雖欲容貸,其可得乎?伏願殿下,亟揮乾斷,夬伸王法,健·采按律之請,速賜允兪,頤·集孥籍之典,卽令擧行焉。取進止。答曰,省箚具悉。四兇按律之請,終涉過中矣。
上在昌德宮。停常參·經筵。
夜二更,黑雲一道如氣,起自坤方,直指艮方,長竟天,廣尺許,漸移北方,良久乃滅。未時申時,日暈。
金致龍啓曰,吏曹郞廳來言,守令有闕,政事,取稟,何以爲之?傳曰,明日爲之。
藥房提調韓配夏,副提調南就明啓曰,秋氣漸涼,伏不審此時,聖體,若何,大妃殿氣候,亦復何如?今日又是入診日次,臣等,率諸御醫入診,詳察聖候宜當,敢來問安,竝此仰稟。答曰,知道。慈殿氣候安寧,予則無事矣,勿爲入診。
金致龍啓曰,祔廟都監郞廳,以都提調〈意〉來言,取考謄錄,則祔廟時所用龕室·神榻·寶欌·冊欌·祭器·床卓等物,都監郞廳監造官,前期陪進宗廟矣。今此都監新造龕室·神榻·寶欌·冊欌·祭器·床卓等物,當日依例陪進之意,敢啓。傳曰,知道。
趙景命,以義禁府言啓曰,本府都事李挺郁,以病不仕。當此鞫獄多事之時,都事不可不備員,李挺郁改差,其代,令該曹卽爲口傳差出,何如?傳曰,允。
吏曹口傳政事,以閔師洙爲禁府都事。
趙景命,以漢城府言啓曰,本府,自是詞訟重地,聽斷剖決,雖出於堂上之手,而若其推閱訟者,詳覈捧招,惟在於郞官,則不可不擇差久任。而判官李衡坤,除拜三朔,已多擧職之效,委任責成,在所不已,而昨日政,移拜大丘判官矣。營下通判,雖曰緊任,內外輕重,不啻懸殊,李衡坤大丘判官,今姑改差,本府判官仍任,何如?傳曰,允。
趙景命,以戶曹言啓曰,頃日筵臣及大臣所達,今此逆家財産,一倂斥賣,充補畿甸民役事判下,而厥後宗親府·宗簿寺·耆老所·司饔院·校書館·侍講院,連續草記,或倂請田畓·家舍,或只請田畓,兵曹,亦爲能麽兒廳,請得家舍,章陵,請以位田代受,四學又以養士之需,自禮曹,覆啓蒙允矣。京中所在逆家財産,旣已籍沒,單子啓下,毋論家舍·財産,依定奪竝移送賑恤廳,俾補民役,而外方田畓,則各道査狀,姑未來到,雖未知結數之多寡,而訓鍊都監糧餉色許多軍兵遮帳·服色·旗幟·器械等物,及各色員役與諸般工匠與料布,專以屯田稅穀,擔當酬應,一自珍島之鳥島,永柔德地筒,康津古今島,金海大山屯田,或爲見奪於宮家,或爲移屬於新鎭之後,餉色形勢,日漸凋瘵,無以成樣,每每稱貸於本曹,莫重輦下親兵接濟之道,苟簡莫甚,將不免難支之境。前頭凡事,十分可慮,今此田畓待其諸道狀聞上來後,專屬糧餉色,以補軍需,恐不可已,至於廚院,則以御供衙門,請得金浦所在逆宦世相家舍·田畓,一以爲捉魚時留接之所,一以爲燔器時補用之資,其所請得,與他衙門,爲本司請受者自別,不得已許給,其他各衙門所請者,有不可一一劃屬,竝皆勿施,何如?傳曰,允。
趙景命,以兵曹言啓曰,今八月初三日,武學池白連稱名人,自耀金門入來,差備門外擊錚,極爲駭愕,令攸司囚禁治罪。同門守門將楊鳳鳴,常時不能禁斷雜人,以致闌入,亦難免其責,推考,何如?傳曰,允。
兩司合司,請健命亟正邦刑,泰采按律處斷。措辭同前
二兇謀逆之罪,可勝誅哉?以頤命論之,惡子妖侄,主張凶謀云云。此下同前罪止賜死,王法頹弛,還收孥籍,處分顚倒,使兇逆餘孽,偃息邦內,仇視國家,而釀日後無窮之禍,此不但臣等之憂鬱驚惑,一國臣民,無不曰有此前古所無之逆,而不能正法,吾國將亡矣,可不懼哉?且告廟頒赦之擧,旣命退行,則尤不宜一向留難,使莫重稱慶之禮,漸至遷就,請亟寢頤命·昌集收孥籍産還收之命。兩司臺員,亦同前答曰,勿煩。
府前啓,李喜朝事,閔鎭遠事。措辭見上答曰,勿煩。
院前啓,請李翔所復官秩還奪事。措辭見上答曰,勿煩。
校理權益淳,修撰呂善長,副修撰李明誼箚曰,伏以臣等,昨與兩司諸臣,合辭齊籲,粗伸討復之義,顒俟開納之音。及奉批旨,乃以四凶按律之請,終涉過當爲敎,臣等,聚首愕然,繼之以訝惑也。夫逆,天下之□□而萬古之一罪也。斯誠天地之所不容,神人之所同憤。是以,陳恒弑逆,出於隣邦,而孔子爲沐浴之請,賊督陰凶,在於異代,而胡氏著懲討之嚴。噫,身爲人臣,謀弑其君之賊,不惟在一廷北面之列者,誓不共天,天下之人,皆思顯戮,百世之士,奮筆嚴誅,誠以不如是,則君不君,臣不臣,亂賊肆行,倫綱凌替,終必至於危亡之禍也。今此四兇,罪積惡盈,不特恒·督之比,而試以彰著於鞫案者論之,掌書推戴之計,賊望先唱,宮城陳兵之謀,就章畢服,池女將行□□□凶,張宦欲售□□□逆,此皆四凶,排布密黨,主張陰謀,則歷數前古之亂逆,未見有憯毒狡黠,如四凶者也。雖斬作萬段,誅及三族,猶不足以洩一國同讐之輿憤,正萬代必誅之典刑,而殿下始於頤·集,處分屢變,末稍勘律,止於賜死,孥籍之請,旣允旋寢,尙今持難,牢拒群情,此廷臣之所以憂惑,而國人之所以抑鬱者也。至於健·采,合謀聯箚,肆行迫逐之計,陰嗾換差,敢圖脅逼之謀,若夫謄奏異國,誣辱聖躬,卽三凶之所未有者也。窮凶巨慝,至於此極,而其有不伏王章,偃息自在者乎?惟彼分手指揮,密地周旋之諸賊,率以王法處斷者,殆將十數,而獨於此巨慝也。或逭孥籍之典,或貸誅殛之律,殿下之刑政,乖舛極矣。而今殿下,遽以按律過中之敎,反拒臣等之齊請,臣等竊恐,自此以後,亂賊無所懼,而王法不得行,馴以至於倫彝斁絶,禍亂立至也。嗚呼,嚴討賊,重復讐,乃春秋第一義,而臣等,忝居論思之列,不能開陳義理,條列情罪,使殿下快循億兆之公議,以申祖宗之常典,尙令宗社之劇賊,君父之深讐,假息而不能正罪,臣等,其於一部麟經,將不免爲罪人,痛心刺骨,庸有極哉?噫,殿下倚重大臣,托以爲腹心,設置臺閣,寄以爲耳目,而今大臣,畢得逆節於獄案,請從合辭之啓,臺閣,採取國人之公論,力陳必討之義,殿下舍心腹之敷告,廢耳目之聰察,將安所適從乎?伏願殿下,亟回睿思,夬揮乾斷,頤·集之孥籍,健·采之按律,特令攸司卽速擧行焉。取進止。答曰,省箚具悉。爾等之復爲申請,未免過當矣。
上在昌德宮。停常參·經筵。
金致龍啓曰,今日持公事入侍日次,而社稷大祭齋戒,初六日孝寧殿禫祭正日,此兩日頉稟。傳曰,知道。
金致龍啓曰,當此院中多事之日,僚員甚爲不齊,臣致龍,與左副承旨趙景命伴直矣。景命自昨猝有身病,不得酬應院事。今日都承旨南就明,左承旨任舜元,俱以病不進,同副承旨李廷濟,以式暇不進,院中凡事,苟簡莫甚,右位拘於廳規,雖不敢請牌,同副承旨李廷濟,旣已行祭,卽爲牌招,何如?傳曰,竝牌招。
金致龍,以弘文館言啓曰,近日番次,甚爲苟簡,輪直之除,他無推移之勢,而校理李顯章,除拜之後,尙不出肅,副校理金始㷜,連呈辭單,久不行公,修撰趙翼命,縣道拜疏,雖未承批,自鄕旣已上來,竝爲牌招察任,何如?傳曰,允。
以副校理金始㷜,牌不進,罷職傳旨,傳于李廷濟曰,推考傳旨捧入。
金致龍啓曰,今日爲政事命下,而社稷大祭齋戒相値,何以爲之?敢稟。傳曰,過齋戒後,爲之。
李廷濟,以弘文館言啓曰,本館下番修撰臣呂善長,以實錄廳都廳郞廳,晝仕出去,而每每草記,殊涉煩瀆,今後,除草記往來之意,敢啓。傳曰,知道。
李廷濟,以吏曹言啓曰,昌城府使,今方差出,而擬望之人乏少,未準朔禁軍將,竝擬以入之意,敢啓。傳曰,知道。
趙景命,以備邊司言啓曰,江界府使徐命遇在喪之代,昨日政,已爲差出,而新府使金重呂,方在昌城任所,面看交代後,可以赴任,江界以邊上重鎭,久曠官守,極涉可慮,昌城新府使,令該曹卽爲口傳差出,不多日內,催促發送,何如?傳曰,允。
趙景命,以兵曹言啓曰,禁軍別將柳星樞,旣已移囚鞫廳,領軍重任,不容暫帶,卽爲改差,何如?傳曰,允。
金致龍啓曰,奉常寺官員,以都提調意來言,本寺,以祭享衙門,凡百祭需所供粢盛舂正,實果削皮,釀酒磨末等役,專責於數少婢子等,逐日無暇,應役最緊,自前刑曹啓請,諸上司祭享衙門婢子出用時,奉常寺奴婢,勿爲斜付事,已有祖宗朝特敎定式,故癸巳年尊崇慶禮假醫女抄定中,亦以受敎減免矣。今番則宗社各殿·各陵·文廟·諸山川應行元別祭,極爲浩多,非比常時,婢子等所供之役,不分晝夜,尙患不足,而刑曹草記尊崇都監假醫女,又爲抄定於本寺及東西兩籍者,非但有達於先朝定式,當此之時,數少婢子,鎭日待令於都監,則莫重祭享所供,將至於窘束生事之境。今亦依前例,特令減免之意,分付該曹,何如?傳曰,允。
李廷濟,以吏曹言啓曰,參下義禁府都事閔師洙,卽學生,而以進士懸錄於望單子中,臣有不察之失,不勝惶恐,單子中進士二字,付標以入之意,敢啓。傳曰,知道。
趙景命,以兵曹言啓曰,參議臣朴彙登,今日日晚後,始爲入直矣。卽伏見今初四日外巡將落點以下望單子,則李杙之李字,誤書金字,李重植之植字,誤書佐字,莫重奏御文字中,朝官姓名,如是誤書,當該書吏,自本曹從重決棍,以懲日後,元單子中,改付標以入之意,敢啓。傳曰,知道。
趙景命啓曰,問事郞廳,以鞫廳大臣意來言,禫事,在於今初六日,臣等,當爲進參淸齋一日,乃是事目,判義禁李光佐,以本職兵曹判書,親祭擧動時,亦當進參於侍衛,臣錫恒,崇陵改莎草,定於初七日卯時,當於再明日,奉審次出去,推鞫姑停,待復命後開坐之意,敢啓。傳曰,知道。
趙景命,以義禁府言啓曰,逆獄誣告罪人壽萬,旣已承服正刑,依律文籍沒家産,令該曹捧承傳擧行,何如?傳曰,允。
答領議政趙泰耉箚曰,省箚具悉卿懇。有疾未參,別無所傷,卿其安意勿辭焉。傳曰,遣史官傳諭,遣御醫看病。
答全羅監司黃爾章疏曰,省疏具悉卿懇。卿其勿辭,速往欽哉。
答領敦寧魚有龜疏曰,省疏具悉卿懇。侵斥之言,何足掛齒?卿其安意勿辭行公。仍傳曰,遣史官傳諭。
領議政趙泰耉箚曰,伏以日月不居,孝寧殿禫事,只隔數日,伏想聖上廓然靡逮之痛,益復罔極,臣抱此危死之疾,決無堪供職事之望,而大禮迫頭,推移無地,忍死趨參於兩殿進冊之時,昨又强病,赴都監之坐,連日勞攘之餘,且觸風冷,虛損之氣,易受感傷,達夜呻痛,寒熱交作,試爲起動,眩轉欲仆,今日藥院問安之班,又不得進參。臣罪萬死,乞蒙勘處,以警具僚,以安私心,臣不勝惶恐之至。取進止。
領敦寧魚有龜疏曰,伏以臣於日昨,猥陳短疏,冀收儒疏,稟處之命,欲補聖上光前之德,而一言才發,果觸衆怒,三司之筵斥非常,泮儒之疏攻繼起,指意危怖,聲罪狼藉,臣不勝驚駭悚慄之至。筵席語祕,未聞其詳,泮疏原本,亦未得見,臣不必一一較辨,而臣之本意,只望我殿下遵先王之遺旨,守先王之明訓,而區區赤心,不少見諒,至以憑藉干預等語,詆斥至深,臣於此,益不勝其慨歎也。噫,如臣不肖,猥忝國戚,戒懼之心,未或暫弛,亦嘗聞古人自飭之方,豈不知干預時事之爲非,而追先朝罔極之恩?欲圖報於殿下者,卽臣之居常耿結者,故竊恐聖德之或愆,略效先事之慮,而被人嗔怒,一至於此,情地危隘,縮伏俟譴,今日自內移御後,未得進參於庭候,明日永昭殿進冊寶時,亦不敢趨造於班行,情禮虧缺,罪戾層積,而處分未下之前,復此唐突陳籲,臣罪尤萬萬矣。伏乞聖明,亟命遞臣本兼諸職,仍勘臣罪,以謝人言,以靖私義,不勝幸甚。臣無任屛營祈懇之至,謹昧死以聞。
全羅監司黃爾章疏曰,伏以臣,向爲暑熱所傷,濕痰泄痢,症情危苦,伏蒙聖恩,得解卯申之役,浹旬調息,幸而復甦,而餘憊尙憒憒矣。不意玆者,以臣爲全羅監司,夫按道之職,責任不輕,固非人人所可冒受者。況又湖南爲道,物衆而地大,民戶田結之多,治法證謨之難,視諸他道,尤有別焉。且聞道路所傳,則南土農事,大抵凶歉,而一路之半,便成赤地,此時承流之任,又異常歲,如臣庸下謭劣,百無一能者,其何以按察五十餘州,拯濟累萬蒼生,少紓我聖上宵旰之憂哉?顧臣一歲之中,累遷其官,恩至渥矣,榮已極矣。每欲奔走職事,圖報聖恩,區區寸心。未嘗頃刻忘之,今受藩臬之寄,是臣竭誠報效之所,而百爾計量,決難稱塞,今若率爾承命,卒至於溺職而獲罪,則臣之顚沛,固不足言,而其於九重之委畀,何哉?一道之生靈,何哉?伏乞聖明,察臣至懇,收臣新除,俾免公私狼狽之患,不勝幸甚。臣無任屛營祈懇之至,謹昧死以聞。
上在昌德宮。停常參·經筵。
初五日卯時,有霧氣。
趙景命啓曰,備邊司郞廳,以大臣意來言,今日賓廳坐起日次,而禫祭齋戒相値,不得來會云矣,敢啓。傳曰,知道。
趙景命,以都摠府言啓曰,今日入直內三廳武兼禁軍及軍兵等,當爲中日習射,而孝寧殿禫祭齋戒相値,不得爲之之意,敢啓。傳曰,知道。
答都承旨南就明疏曰,省疏具悉。疏辭,令該曹稟處。
答左副承旨趙景命疏曰,省疏具悉。疏辭,令該曹稟處。
肅宗大王廟庭配享臣領中樞府事南九萬敎書,王若曰,躋虞主於稱室,甫訖三年,配宗臣於太庭,僉擧一德。古重斯選,而實其人,永惟寧王,厥有元補,蓋天地剛正之氣,間世鍾情。故廊廟經濟之姿,自少儲望,風節如漢李固·唐宋璟,文章如陸敬輿·歐陽脩。雖妙歲從科目而登庸,顧平生操儒術而進退,當官輒行其素學,若物探囊,遇事獨運其沈機。如矢破的,肆列聖奬知之特達,而皇考倚任之益隆。謂其有宜左宜右之通材,委之以主兵主文之重柄。西曹政續,備陰雨於綢繆,三館詞盟,回月露於馴雅。遂金甌之叶卜,贊玉燭之調元,卿方正色而立朝,士皆拭目而竚治。讜論澟霜氷之戒,縱跋疐之斯頻,行藏閱滄桑之翻,在名德則彌重。久矣閑廢而天運潛回,幡然起來而世道復正。以純忠,柱石乎王室,以淸議,領袖乎士流。爲宗社,有淵深長遠之憂,爲朝廷,有正大光明之擧。懸魔鏡而照象,奚但塞竇於幽陰,受蜮弩而甘心,祗知措國於磐泰。剛金烈火,經百鍊而愈堅,砥柱頹波,立千仞而獨屹。然搖撼無一日之安位,慨展布未半途而去朝。始以周元聖遜荒,終作商阿衡告老。辭祿等,蹈刃之勇,晚節增光,懸車,齊結駟之榮,達尊兼備。有大事必問,尙如蓍蔡之憑依,嗟一老不遺,奈此棟樑之傾圮。殄瘁斯極?典刑莫追,何皇天不弔予家,憫小子奄及大故?中月倏屆,喪紀已闋於闇廬,吉日斯涓,合禘將行於寢廟。顧以五紀治平之盛烈,固多一節終始之藎臣,若乃贊侑之良,自有僉同之議。以言乎契合之盛,則旣退而有知心之音,以言乎眷禮之隆,則方病而有執手之諭。諞言巧舌,雖當時百千輩之交誣,苦情血忱,至今日三十年而益驗。惟其見未到之論,曾昧張曲江之先知,及此賊乃服之辰,方歎李文靖之眞聖。豈徒本末之光顯?抑亦陟降之監臨,玆以卿配享肅宗大王廟庭。於戲,宿昔之承弼依然,堂陛之位分嚴爾。揀掄厪止於三四,不出師生二人,陪衛相望於古今,又是祖孫兩世。蓋此一體同祀之令典,實慰百身莫贖之輿情。故玆敎示,想宜知悉。吏曹佐郞知製敎尹淳製進
肅宗大王廟庭配享臣議政府領議政崔錫鼎敎書。王若曰,廟祏擧升祔之儀,旣訖三年之制,古今重配食之典,須求一德之臣,念玆錫寵維新,寔出奉先罔極,眷言先朝之賢相,夙負重望於明時。晏殊擅神童之名,聰穎特達,元凱有武庫之號,淹博該通。長不踰人,而量宏江河,弱難勝衣,勇奪諸黝,雍容進退之節,人稱瑞鳳祥麟。淸明愷悌之姿,世比精金美玉,旨究大戴小戴,遍參以諸子百家,學窮先天後天,旁通于九流三敎。陳圖說則發揮到底,遇質問而左右逢原,英華發爲文章,經術措諸事業。三掌銓部,共推選掄之公,十登台司,益著彌綸之績。詳定有法,黎民賴安,專對出疆,殊俗敬服。未嘗夷險變節,何曾毁譽着胸?在倉卒憂疑之際,懇懇瀝血之三箚,論損益變通之制,鑿鑿矯弊之十條。久結聖主之知,幾爲善類所倚,愛惜人物,附參咸歸於藥籠,甄別品流,姸媸莫逃於藻鑑。臧否每嚴於淑慝,薦拔必先於草茅,歷事旣多,明鏡被磨而愈瑩,遘閔不少,良玉遭焚而彌貞。譬風壑之鴻鱗,契雖密勿,蘊丘山之抱負,施厪絲毫。木榢告災,驚巷杵之輟相,涕淚沾袖,誦聖敎而疚懷。屬予霜露之纏悲,益切風雲之興想,隙駟難縶,瞻龍馭而莫追。皇天不遺,愴箕精之已遠,玆當祔禮之肇稱,合有侑位之從升。苟非同德股肱之人,曷膺一體芬苾之享?歷數當代之碩輔,匪乏人焉。博采今日之公議,無易卿者。玆以卿配享肅宗大王廟庭,記功宗而秩祀,庶幾周誥之共貞。迪高后而降祥,罔俾殷盤之專美,撫今昔而增感,瞻禴祀而罔愆。於戲,際遇旣深,況陪威靈之陟降,幽明無間,宛成契會之昭隆,故玆十行用宣,想宜九原有格。副應敎知製敎李德壽製進
都承旨南就明疏曰,伏以臣之十二代祖開國功臣領議政忠景公南在,配享太祖廟庭,其爵名諡號,墓表·家乘,班班俱載。後孫故相臣南九萬,曾爲宗廟都提調,奉審時,見先祖位版,則書以左議政文景公,以領字爲左,忠字爲文,與家乘所載爵諡,大有違錯,莫重配享位版,誤書如此,九萬生時,以爲累經兵燹之後,或不無訛傳誤書之致也。欲陳疏請改,而事旣重大,且於晚年,在朝日少,有志未遑,久爲諸子孫之恨。九萬自述宜寧府院君官敎題跋,備論考證,今者廟議,以九萬先朝宿德名臣,將配享于先大王廟庭,趾美遠祖,其光前榮後之感,當如何哉?若於此時,位版誤字,不爲改書,則終無正訛之日,其在配享祀文,亦不宜襲訛而仍存。伏乞聖明,下臣此疏於該曹,趁卽擧行,千萬幸甚。竊念太廟,關係甚重,爵諡誤書,事體未安,不但爲臣私門之歉恨,故臣待罪近密,不得不冒瀆至此,臣無任戰悸屛營之至。
左副承旨趙景命疏曰,伏以臣蔭路常品,年旣衰遲,才且謭劣,特因魁科之幸忝,驟蒙資級之濫陞,隷院新除,旣降於唱名之前,銀臺寵擢,繼下於數旬之內,恩命踵疊,榮耀過望,臣闔門感泣,頌祝天恩,惟是過福之災。古人攸戒,匪據之職,在分難堪,而辭避不得,黽勉趨承,今至五朔矣。若其自顧駭澟,不敢久冒之意,蓋未嘗一日忘也。三單乞遞,格外還給,屢犯違牌,罰〈?〉問備,臣誠惶隕感惕,宜不敢復事瀆擾,而積月供劇,宿患虛脫之症,日覺凘綴,實無以自力支久於卯申之役。且念臣兄弟三人,竝列文籍,盛滿之懼,若履淵氷,而資窮得第,驟躋如臣者,亦前所未有,則揆諸涯分,已覺悚蹙,論以格例,尤極濫越,前雖冒出,今不可久蹲,玆以不避煩猥,仰干宸嚴,伏乞聖明,亟許鐫遞焉。抑臣有危苦懇迫之情,終不可以自阻於孝理之下者,敢此冒昧而哀籲焉。臣賦命險釁,早失嚴父,只與老病偏母,相依爲命,臣母今年,七十有四,自少羸弱善病,及今望八之年,枯瘁衰落,益無餘地。不幸此際,臣仲弟,客沒官次,篤老危疾之中,遽見慘毒之境,哀疚過節,聲淚度日,重以暑濕所祟,纔經泄痢,眞元日就虛脫,精神日就消鑠。當是時也,雖口之味,補元之劑,曲加調護,尙有不勝其澟澟者,顧臣家業素薄,擔石屢空,朝夕滫瀡之供,每患不給,至於藥餌滋補之劑,亦有所不能以時者,人子情理,寧不傷哉?噫,樹欲靜而風不止,子欲養而親不待,從古孝子之所悲也。臣父死時,臣弱冠,臣弟數人,或在垂髫,或在襁褓,臣母窮居半世,艱難鞠育,辛勤於井舂之勞,困迫於桂玉之憂者,殆四十年於此矣。今幸蒙被恩造,昆弟俱顯,榮養有路,而無奈臣母,年日益高,病日益深,方來之日,漸覺無多。以百年劬勞之身,無一日恩勤之報,則不獨子職永虧,終抱無窮之悔,抑恐仰累於聖世敦孝之化,亦自不少。噫,子路列鼎之食,祗益爲恨於他時,毛義捧檄之喜,足以動色於今日,誠及此時,得專一城,具甘備毳,粗效口體之奉,投藥調餌,得盡頤養之方,則區區烏鳥之情,庶無餘憾,而聖恩所及,感祝,如何。仍念臣文命,蒙恩待罪於湖邑,而臣在兄弟最長之故,老母不忍相舍,留在臣家,抑爲子致養之願,必欲各效其誠者,人情之所固有也。臣所以疾聲冒瀆,仰籲於蓋高之天也。臣以䟽淺之迹,濫廁從班,輒以私懇,唐突於進身之初,固知僭猥無所逃罪,而仰念殿下,上奉慈聖,以孝爲治,及老之惠,無遠不推,以臣悲苦之情,過〈?〉嚴畏,不一布於慈覆之下,非所以奉揚我殿下錫頻之仁也。玆敢冒死,陳暴如右,誠以體下之心,曲加矜許,特授臣便近一邑,許令將母以往,以致榮養,則不但在臣爲糜粉難報之德,亦可以廣天地生成之澤,培一世風化之本,伏願聖〈明〉恕其僭越而加憐焉。臣無任涕泣祈懇之至,謹昧死以聞。
上在昌德宮。停常參·經筵。
四更一點,行孝寧殿禫祀前正時二刻,上玉轎,由勤政門,入幄次。通禮告正時,王世弟,先由西挾門,入殿庭,就板位。上出幄次,贊禮前導,由東挾門,入殿庭,就板位,俯伏哭。哭訖,執禮告初獻。贊禮導上,詣卓子前,盥手,右承旨進巾,同副承旨受巾訖。贊禮導上,詣樽所,金致龍奉瓚,趙景命奉爵訖。贊禮導上,詣靈座前俯伏,告三上香,上焚香,李廷濟進瓚于上,上授朴熙晉,奠于卓上,任舜元進幣,李匡輔讀祝訖。贊禮導上,還就板位。四拜訖,贊禮導上,入小次。王世弟行亞獻,領議政行三獻禮訖。通禮請出就板位,上出小次,行四拜于板位上訖,執禮告禮畢。贊禮請出就幄次,上由東挾門出,入幄次。
禫祭罷後,大妃殿,政院·玉堂單子問安。答曰,罔極。大殿·中宮殿·世弟宮·嬪宮,政院·玉堂單子問安。答曰,罔極。大妃殿·中宮殿·王世弟板位問安。答曰,罔極。大殿,王世弟板位問安。答曰,知道。大妃殿,藥房口傳問安。答曰,罔極,大殿·中宮殿,藥房口傳問安。答曰,罔極,大妃殿·大殿·中宮殿,朝廷二品以上·六曹單子問安。答曰,罔極。大妃殿·大殿·中宮殿,宗班問安。答曰,罔極。
金致龍啓曰,配享臣文忠公南九萬·忠正公尹趾完宣諡與致祭,俱定於明日,而吏曹佐郞柳弼垣,才遭服制,佐郞尹淳,尙未出肅,今日皆參於外班云,兩臣諡號,明日致祭前,不可不一時頒宣,柳弼垣·尹淳,竝令本曹,分付催促,今日內,使之出肅,俾無窘急之弊,何如?傳曰,允。
李廷濟啓曰,吏曹參判金一鏡,以崇陵改莎草事,今方出去,而勢將經宿,所帶守禦使密符,來請還納,何以爲之?敢稟。傳曰,仍帶往來。
金致龍,以吏曹言啓曰,本曹郞官柳弼垣,獨爲行公,佐郞尹淳,除拜有日,尙不出仕,明日配享兩大臣宣諡,當一時擧行,而一郞官兩處宣諡,事甚苟簡。祔太廟時,又差敬寧殿大祝,期日已迫,一向引入,殊甚未妥。別爲催促,使於今日內出肅,何如?傳曰,允。
李廷濟啓曰,配享兩臣,明日頒諡致祭,然後可無窘急之患,故吏曹佐郞柳弼垣·尹淳,今日內催促出仕之意,啓辭允下後,分付吏曹矣。卽見吏曹草記,則柳弼垣獨爲行公,尹淳終無出肅之意云,雖未知疾病事故之如何,奉命宣諡,何等重事,而郞官一人,旣無兩處傳諡之勢?近來名官,怠慢成習,成命之下,無意奉行。揆以事體,〈殊〉涉未安,吏曹佐郞尹淳推考,更爲,分付本曹,使之嚴促出肅,以爲明早宣諡之地,何如?傳曰,允。
掌令尹大英啓曰,臣新入臺端,觸事生疏。昨日,以三司合司,與親臨禫祭齋戒相値,今明日姑停之意,發簡矣。追聞物議,則以爲,三司合司,事體重大,雖値齋戒,不可遽停云。臣誠有臨事率爾之失,何可一刻仍冒於臺次乎?請命遞斥臣職。答曰,勿辭。
持平李匡輔啓曰,討逆之擧,不可暫緩,合司之請,事體重大,所當鎭日爭執,期於準請。臣於再昨,趁早詣臺,則諫院諸臣,或赴鞫坐,或有病故,或未承批,不得齊會,勢難連啓,而適與社稷大祭齋戒相値,則以齋戒姑停,亦是規例,故臣非不知合司之與尋常臺啓自別,而不獲已,以姑停書出矣。追聞物議,則雖値齋戒,不宜循例姑停云,臣何敢諉以事勢之適然,而自以爲是,一刻蹲冒於臺次乎?請命遞斥臣職。答曰,勿辭。
兩司合司,大司諫李明彦,執義鄭楷,司諫梁廷虎,掌令尹大英·金重熙,持平李普昱·李匡輔,獻納李眞淳所啓,請健命亟正邦刑,泰采按律處斷,頤·集收孥籍産事。措辭同前答曰,勿煩。
副提學朴弼夢,校理權益淳·李顯章,修撰呂善長·趙翼命,副修撰李明誼等箚曰,伏以臣等,昨與兩司之臣,更申沐浴之請,齊聲叫閽,沫血封緘,區區苦心,亶出於討亂賊扶倫常之義,而及奉聖批,乃以爾等之復爲申請,未免過當爲敎,臣等,聚首驚惑,誠莫曉聖意之所在也。噫,倫紀者,人道之所賴而維持也。典法者,王政之所恃而懲惡也。苟其亂逆肆行而倫紀焉斁絶,刑政不行而典法焉凌夷,則危亡之禍,可立而待也,可不懼哉?是以,人臣將則必誅,麟經所以垂訓也。洿其宮而瀦之,戴記所以著法也。此可見悖倫之賊,雖微必討,干紀之逆,毋俾易種之義也。聖人之制法,不亦嚴且重乎?今殿下,或以健·采之姑貸其死,頤·集之不施逆律,謂亦無傷於倫紀,不害於典法也哉?臣等,請痛哭流涕而明其不然也。嗚呼,健·采之密換副將,顯投聯箚,不特將心而已。頤·集之名出推戴,圖行廢黜,不止犯分而已。若使古聖人,治此賊,其將施以何律,而謂今日處分,亦何如也?伏惟殿下,廓揮乾斷,轉危爲安,扶植倫紀,以正名分,申嚴典法,夬行懲討者,此誠八域含生之所同望於新化者,而今乃於元惡大憝,治之太忽,致令倫紀絶典法頹,而莫之少恤,臣等,不敢知殿下貸必討之賊,舍必行之法,將何以爲國,亦何以慰臣民之望乎?殿下,或以爲先朝舊物,有所不忍於置法歟?抑以爲初旣賜死,不必追施以逆律歟?臣等,請以祖宗朝已行之事明之。自點仁廟之元勳,許積顯廟之舊臣也。而及其罪犯惡逆,法當隨坐,則孝廟曁先大王,明示典刑,曾不容貸,弘耉及賊黯,初雖賜死,而及乎罪逆益彰,公議齊發之後,仁祖曁先大王,追施孥籍之典,以快輿人之憤。誠以三尺舊章,斷不可撓屈,一國公議,決不可不從故也。今殿下,何所顧惜於此賊,而廢聖人之大法,違祖宗之常典,甘心爲長凶賊釀禍亂之歸哉?伏願殿下,特加三思,夬揮乾斷,亟允兩司之請焉。取進止。答曰,省箚具悉。爾等之再三陳請,終涉過重矣。
肅宗大王廟庭配享臣議政府右議政尹趾完敎書,王若曰,太室擧陞祔之儀,永懷至慟,宗臣從配食之列,克遵彝章。一體君臣,千秋俎豆。惟卿,識慮弘遠,器度峻嚴。公忠正大之姿,未嘗韓·范以下自處,剛毅果敢之操,雖謂賁·育之勇莫當。留與子孫,幼蒙長陵酷似之奬,班聯伯仲,晚結先王特達之知。選南床而名論最高,處西掖則詞翰兼足。持淸議於涒灘改紀之日,朝野想望,仗威聲於關·嶺按節之辰,州郡震慴。粵星槎涉鯨鰐之險,俾日域識鳳麟之祥。鄭文忠之廉潔自持,橐巾無物,郭令公之安否必問,海外知名。夷考其謀畫設施,所蓄至富,歷試於甲兵錢穀,咸適其宜。際陰陽消長之幾,出處惟義,閱滄桑飜覆之變,名節獨完。迨漢瑟更張之初,有商巖爰立之命。欲枉駕而臨第,倚毗特隆,許便輿以造朝,恩禮絶異。寇準上殿,有百僚戰股之稱,司馬入都,叶萬民加額之望。苦心血懇,暗護星月之輪輝,讜論危言,深杜幽陰之蹊逕。世方倚卿而如仰北斗,卿乃謝世而復臥東山。蓍蔡能辨幾先,有疑則可卜而決,山岳不見運動,其澤之所及者深。處江湖而不忘進退之憂,爲國家而思殫夷險之節。頃元惡逞不利之志,而大老效願死之心。輿疾入城,一身蹈湯鑊而不避,抗疏叫閤,隻手捄宗祏之幾危。李長源之忠言,永固邦本,張曲江之先見,逆折姦萌。逮玆翼室之宅宗,已矣箕尾之淪彩。三年已邁,撫弓劍而增哀,一老不遺,悼衮舄之莫返。方當躋太廟之日,正揀同閟宮之臣。念先朝碩輔名卿,亦不爲少,顧今日國言輿誦,自有所歸。仰惟五十年旣治旣安,誰共功者,賴有二三臣同心同德,從與享之。玆以卿配享肅宗大王廟庭。瞻禴祀而罔愆,撫今昔而興感。扶掖殿陛,恩遇旣隆於生前,腏食廟庭,契合何間於身後。精爽不昧,應侍看花之欄,陟降在玆,怳對調梅之席。於戲,前言若合符契,逆覩老賊之情形,寸心可質神明,想應先靈之臨鑑。邦禮肇擧,尙共享於明禋,時事猶艱,冀有賴於陰隲。故玆敎示,想宜知悉。吏曹參議知製敎李眞儒製進
肅宗大王廟庭配享臣議政府左議政朴世采敎書。王若曰,終三年之制,式擧陞祔之儀,簡一世之賢,宜行與享之典。增寡躬霜露之感,慰昭考霖雨之思。惟卿,生長簪笏之家,服習詩禮之訓。入太學而抗疏,痛辯昔賢之厚誣,謝擧業而讀書,深究先聖之遺緖。蓋誠意正心之學,不煩師承,故先博後約之工,能自心得。資質之溫粹,則如良金美玉,文理之縝密,則如蠶絲牛毛。翼六經而著書,闡前人未發之義,溯百王而輯禮,作後學可法之資。惟其制作之盛學問之純,不越朱夫子門路,至於出處之正擔負之勇,悉遵李文成規模。敬義挾持,行不違於繩墨,體用兼備,才實具於經綸。囂然處畎畝之中,蔚乎有山斗之望。當聖祖側席之日,恨未繫於白駒,及寧考拔茅之辰,爭快覩於祥鳳。從亞卿而擢冢宰,蓋籍持衡之公,自貳相而躋台司,俾贊改絃之化。謂時務莫要於打破朋黨,謂治道必先於澄淸本源。大小封章,罔非齊家治國之要,前後進對,摠是尊王賤覇之謨。辯是非則不倚不偏,發言議則至大至正。主一代之淸論,痛斥僞勳,樹萬古之彝倫,必誅亂賊。出則蓍龜乎邦國,退而楷範乎儒林。杖屨所過,實多化俗之美,山岳不運,亦有及人之功。惟朝野係望特深。故前後恩禮罔替。雖君子難進易退,未曾四十日立朝,伊先王待賢弘功,寔籍五百年命世。十行親札,可懲昭代之遭逢,一部遺編,亦多小子之資益。殷楹夢奠,幾切不憗之歎,鼎湖遺弓,遽抱靡逮之慟。屬滕廬闋諒闇之制,而周廟有躋奉之儀。祔而不祧,將作萬世之彝典,享則有配,宜揀一德之純臣。肆擧間世之眞儒,以體重道之先旨。玆以卿配享肅宗大王廟庭。君臣一體,幸祭祀之與同,魚水重歡,想幽明之無間。於戲,深嚴廟宇,儼奉月遊之衣冠,肅穆周行,怳見朝趨之舊履。常欲左右置,實追愛賢之深誠,未嘗跬步忘,庸副戀主之至悃。俎豆之享祀斯備,奚獨國典之罔虧,明良之際遇益彰,抑亦士氣之增倍。故玆敎示,想宜知悉。應敎知製敎沈珙製進
上在昌德宮。停常參·經筵。
下直,龍川府使李國馨,永川郡守崔錫九,務安縣監權德載。
趙景命啓曰,小臣,與都承旨南就明,議政府親祭習儀進去下直。傳曰,知道。
藥房都提調趙泰耉,副提調南就明啓曰,三年之制已畢,祧祔之禮將成,伏想聖情追慕,廓然之痛冞切,秋雨增涼,伏未審夜來,聖體,若何?大妃殿氣候,亦何如?臣等,不勝憂慮,敢來問安。答曰,知道。慈殿氣候安寧,予則日月易邁,禫事已闋,愴感之懷,曷有其極矣。
趙景命,以都摠府言啓曰,都摠管密昌君樴,以孝寧殿祔太廟告動駕祭隷儀侍衛事,議政府晝仕進去之意,敢啓。傳曰,知道。
朴熙晉,以都摠府言啓曰,今此祔廟時,侍衛不可不備員,而本府堂上十員內,副摠管東善君炳,方在就理中,李暉·申翊夏,俱以軍門進參,金一鏡,亦以祔廟都監提調進去,無故應參者,只是六員,四員寶劍,一員守宮,孝寧殿·永昭殿·敬寧殿侍衛及大殿侍衛,王世弟陪衛,將無以備員,合有變通之道,令該曹斯速稟處,俾無臨時窘急之患,何如?傳曰,允。
任舜元啓曰,右副承旨朴熙晉,今日病不仕進,卽爲牌招,何如?傳曰,允。
金致龍,以弘文館言啓曰,本館上番副提學朴弼夢,肅宗大王祔太廟隷儀時,以瓚爵官,今日晝仕出去之意,敢啓。傳曰,知道。
金致龍,以禮曹言啓曰,德·安陵兩陵上莎草修改事,本曹堂上,今將下去,奉使印信一顆齎去之意,敢啓。傳曰,知道。
金致龍,以禮曹言啓曰,王大妃殿上尊號,中宮殿內習儀,節次甚多,今方自都監,聚集醫女,逐日私習,而若不預爲傳習於內人,則恐有臨時失儀之患,依丙辰年例,自初度,傳習於女官乎?敢稟。傳曰,依爲之。
金致龍,以禮曹言啓曰,各陵展謁,八月初取稟,乃是定式,而以國恤三年之內,不得取稟矣。今則禫事已經,展謁定於何陵,而擇日於何間乎?敢稟。傳曰,當展謁於明陵,以今月晦前,推擇,可也。
金致龍,以禮曹言啓曰,今八月初十日動駕後,孝寧殿·永昭殿·敬寧殿所排雜物中,鍮器及木物,依前例還下戶曹,其餘褥帳各項席子·薍簾·平床等物,令本曹郞廳·本殿參奉,眼同燒火之意,敢啓。傳曰,知道。
金致龍,以吏曹言啓曰,今日配享四臣家致祭時,讀敎官以下諸執事,今方入啓,而其中尹游,時無職名,令該曹卽爲口傳付軍職,何如?傳曰,允。
有政。吏曹判書李肇,祔廟肄儀進,參判金一鏡,陳疏未承批,參議李眞儒,右承旨金致龍進。
吏批啓曰,判書李肇,祔廟親祭肄儀進去,參判金一鏡,陳疏未承批,小臣獨政未安,何以爲之?敢稟。傳曰,只出緊任。
又啓曰,新除授昌城府使韓聖欽呈狀內,素患痰火,發作無常,不善調攝,前患越添,末由起動,斯速入啓處置云。病勢旣如是,則不可强令赴任,昌城府〈使〉韓聖欽,罷黜,何如?傳曰,允。
又啓曰,新除授開城敎授李齊恒,除授後,過限未肅拜,依例改差,何如?傳曰,允。
以姜樸爲英陽縣監,李肇源監察,吳遂顯大丘判官,李龍臣引儀,假監役安重謙,典設別檢李景翼相換,李喜春爲禮曹正郞,朱炯离爲佐郞,三嘉縣監鄭錫,知禮縣監朴師道,漢城判官李衡坤,仍任事,承傳。
兵批,判書李光佐病,參判金重器進,參議朴彙登,參知柳鳳徵肄儀進,右承旨金致龍進。
口傳政事,副司果尹游·崔尙震,副司正宋徵來。
以平安監司李眞儉狀啓,龍崗等官居防軍金尙業等,渰死·壓死·囕死事,傳于任舜元曰,渰死·囕死人等,令本道恤典擧行。
以忠淸監司李宜晚狀啓,洪州等官居私奴有赤等渰死事,傳于任舜元曰,渰死人等,令本道恤典擧行。
金致龍啓曰,十一日祔廟還宮後,陳賀·頒敎事,曾已啓下矣。卽今大提學未差,藝文提學姜鋧,明日待開門牌招,頒敎文,使之製進,何如?傳曰,允。
金致龍,以吏曹言啓曰,今此宗廟預告祭獻官,密善君格,差定啓下矣。稱有身病,累度催促,終不入來,日勢已晚,尙不得受香。國之大事在祀,而近日國綱解弛,大官小官,擧皆厭避享官,致令莫重受香,每至晚暮,事之寒心,莫此爲甚。今此密善君格,所當別樣重究,以爲礪百之地,而本曹推考之外,他無可施之罰,何以爲之?敢稟。傳曰,拿推。
朴熙晉啓曰,司僕寺官員,以一提調意來言,全羅左道暗行御史權益寬書啓中,備論順天監牧官違法之狀,而備局回啓,有自本寺査問論罪之事矣。新量後,仍用舊量,旣因等數之錯亂,報本寺,受題而行之,則雖不可斷之以擅恣之律,牧吏欺瞞牧官,從中用奸,濫徵錢穀,若是夥然,而身爲牧官,矇不致察,致令奸吏,恣行奸濫,牧民愁怨難保。如此之人,不可仍置,以貽無窮之害,順天監牧官李得夏,爲先罷黜,何如?傳曰,允。
金致龍,以刑曹言啓曰,因尊崇都監甘結,假醫女九十名,今將抄出以送,而各司婢子,元來尠少,婢子中可合者,極其零星,無以充數,依前例毋論諸上司·四學·祭享衙門·內侍府,一倂出用之意,入啓蒙允矣。卽接奉常寺草記,則以本寺祭享衙門,凡百實果削皮,粢盛舂正,釀酒磨末等役,專責於數少婢子,逐日無暇,應役最繁,故癸巳年尊崇慶禮時,東西籍田,竝以受敎減免。今亦依前頉免事,亦爲啓下,而宗廟署·社稷署,亦以曾前受敎,有減免之事,卽今各司婢子中,可合人抄擇者,只是四十一名,未准之數,乃至四十餘名之多,以各司數少婢子,決無推移之勢。取考順治辛卯嬪宮儀仗時謄錄,則其未準之數,令漢城府京中巫女·絃首等抄出,有調用之規,今亦依此擧行之意,敢啓。傳曰,知道。
金致龍啓曰,內醫院官員,以都提調·提調意來言,近來舊醫,多數凋亡,凡於議藥議鍼之際,甚爲苟簡。前仕議藥同參玄悌綱·李泰享·白興銓·金漢齡,鍼醫玄孝綱·吳志哲,俱以遭喪去院,時未復仕,竝卽還屬本廳,令該曹付軍職,冠帶常仕,內醫金文衍,術業精明,令御醫陞差,以爲同參議藥之地,何如?傳曰,允。
金致龍,以吏曹言啓曰,新除授尙州牧使金始慶戶奴呈狀內,重患毒痁,五旬沈頓,近雖少間,猶未差蘇,而曠官已久,賑捄且急,不得不力疾辭朝,而朝廷下直,筋力不逮,未免全廢,卽者,本曹及備局·諫院,囚禁下吏,事體廉隅,決難赴任,斯速入啓處置云。雖未知實病輕重之如何,而旣已詣闕辭陛,則不至委頓,據此可知,外官之朝廷下直,自有定式,事體之所不可已,今乃稱有疾病,備局堂上·本曹堂上及臺諫,終不歷辭,偃然辭朝,事體所在,不可置之,尙州牧使金始慶,罷黜,何如?傳曰,允。
朴熙晉,以備邊司言啓曰,館學儒生黃昱等,兩湖儒生金壽龜等,以頃年故儒臣尹宣擧·尹拯,酷被凶賊之構誣,至於奪官爵撤院享毁遺業禁先正之稱,爲士林之至痛,泉壤之極冤,縷縷齊聲,請蒙昭雪,有令廟堂·該曹稟處之命矣。臣等竊惟,兩賢臣道德學問,行誼志節,實是累朝之所尊禮,一代之所宗仰,而向來構誣之言,專出於凶球賊集輩戕賢病國之陰計,京外章甫,首尾血籲,不啻累萬言,此莫非一國公誦之輿論,其所開陳辨釋,明白痛快,無復餘蘊。臣等,無所事於更爲條列,而第伏念我先王數十年來父師輕重之敎,終始堅持,靡所撓奪於左右螢惑者,至矣盡矣。若其答宰臣之疏批,未見其近似於儒疏所云,何可直驅於誣毁之目之敎,昭揭日星?則末梢處分之非出於我先王本意,斷可見矣。雖以逆集之仇視兩賢臣,初不敢加以誣毁之斥,而由淺入深,必售其毒正之計,三至之言,竟致慈母之投杼,而猶恐日月之明,一朝回察,凡係訟辨疏章,設爲邦禁,一竝退却,致令士林,終不得一暴事實,中外之鬱抑,愈久冞切矣。噫,一自斯文之淪喪,人心世道,晦盲痼塞,馴致凶逆滔天,宗社幾亡,可勝痛哉?黨錮之禍作而漢室底亡,僞學之禁出而趙宋覆邦,後轍之所當戒者,其不在玆?試以我朝故事言之,先正臣文正公趙光祖·文簡公成渾,俱被奸壬之構陷,中·宣兩廟之世,尙未免後命之禍追奪之冤,而孝陵·長陵,雪冤復官,曾不以事關先朝,有所留難,快從公議,今日之所當法者,惟在兩聖已行之懿典。宋臣司馬光所論,王呂所建,非先帝本意者,改之如捄焚拯溺,正是爲今日準備語也。一依京外儒生所請,故儒臣尹宣擧·尹拯,竝復其官爵贈諡,還宣院額,許刊集板宜當。以此分付該曹及該道,劃卽擧行,何如?傳曰,允。
任舜元啓曰,平山府使朴泰道差使員肅拜單子中,陳賀之賀字,誤以加字書塡。至有還下之命,莫重入啓單子,如是誤書,事之未安,莫此爲甚,請推考。臣亦有不察之失,不勝惶恐之意,敢啓。傳曰,知道。
大司諫李明彦,執義鄭楷,司諫梁廷虎,掌令尹大英·金重熙,持平李普昱·李匡輔,獻納李眞淳啓曰,臣等,以健·采兩賊正刑按法事,合〈司〉陳請,亦已多日,而天聽愈邈,兪音尙閟,臣等,聚首驚惑,益不勝悶鬱之至。夫健命,本以奸毒之性,陰畜不軌之志,前冬備忘之下,爲殿下臣子者,莫不奔走號泣,思所以捄正,而健命,獨何心腸,恚恨於傳旨之請收,移鋒急擊,憤怒於諸宰之抗爭,恣意叱罵,箚請節目,脅迫君父,惟此一節,逆節彰著,論其負犯,萬戮猶輕。今玆建儲,以兄與弟,可見聖心之至公,國有長君,實叶神人之顒望,則名旣正矣,言亦順矣。泰請之際,固當據理陳懇,期於準請,而乃以痿疾二字,筆之於奏文,全襲桓溫廢黜之語,又以媵屬等說,申之於問答,敢售厚誣君父之計,其罔上不道罪,尤難容貸,而況急手主張之賊,近出於子姪,掌書推戴之計,不越乎同堂?至與集賊,同心合謀,陰圖備忘之更下,仍謀宮城之陳兵,以其腹心之人,換差中軍之事,初旣狼藉於伏法諸賊及弘述之招,今又一一彰露於就章之結案,向日正植招所謂,左相則直欲奉行云者,至此益驗,爲人臣子,惡逆至此,有一於是,難逭顯戮,況兼此三大罪,而豈可一日容息於覆載之間乎?請圍籬罪人健命,亟正邦刑。
泰采,以濫猾之性,舞兇譎之智,貪權樂勢,惟利欲是循,忘君負國,惟得失是患。頃當賊復投疏,忽有非常之敎,上自搢紳,下至輿㒗,莫不奔走號泣,冀得反汗,而泰采,權辭閃弄,面瞞諸宰,佯許庭籲之仍設,密地和應,叶同三兇,潛上節目之箚,惟恐事機之或誤於噓吸之間,乘其庭班未集之前,敢爲移動天位之計,其兇謀逆節,路人亦知。蓋泰采,固與三兇,同一心腸,而特以狡猾陰譎之故,外掩爛漫投合之迹,內懷觀望成敗之計,及至前冬,備忘再下,則自以爲事在必成,無復可慮,遂乃通貫謀畫,打成一圈,仍與廢黜之議,顧此一款,卽賊招所謂平地手也。論其負犯,與三兇,無甚輕重,獨安得一日容息於覆載之間乎?請圍籬安置罪人泰采,亟命按律處斷。
二兇通天之罪,可勝誅哉?可勝誅哉?頤命則凶集毒健,同惡相濟,惡子妖姪,主張陰謀,潛圖廢黜,猶且不足,締宮禁而行藥,養死士而挾匕,甚至推戴之謀,決於掌字之示,前後賊招,不啻狼藉,雖以其子之兇忍,亦不敢全諱,兇圖逆節,綻露無餘,亂臣賊子,何代無之,而古今天下,豈有若是其慘毒者哉?昌集則嗾其門孽,結兇宦而行貨,縱其妖孫,與德修而連謀,圖下備忘,密定廢黜之計,換差副將,潛決陳兵之謀,植道諸兇之招,固已明白,及其就賊結案之出,而其綢繆受授之謀,表裏排布之機,至此而一一彰著,二兇通天之罪,可勝誅哉?可勝誅哉?論其罪狀,雖斬作萬段,夷及三族,猶不足以洩神人之憤,罪止賜死,王法之陵夷已極,還收孥籍,處分之顚倒莫甚。噫,正道·就章等,不過爲兩凶輩指使,而猶且快施孥戮,而頤·集,以凶渠逆魁,獨逭應施之典,是則三尺之法,只行於脅從,而不行於元惡,若是而猶謂國有法乎?此不但臣等之憤菀痛惋,寧欲無生,擧國臣民,無不曰有如此之賊,而不卽正法,國將亡矣,人情所同,大可見矣。日昨諫院,以快施逆律後告廟之意,論啓蒙允,則有以見聖意之有在,而今日明日,一向泄泄,多臺鎭日之請,每以勿煩二字爲批,至令虔告之大禮,迄今遷就,莫嚴之王章,尙未快正,臣等,不勝抑塞悶鬱。今又相率來籲,請亟寢頤·集兩賊收孥籍産還收之命。答曰,勿煩。
院前啓,請李翔復官秩,亟命還奪事。答曰,勿煩。
府前啓,李喜朝事,閔鎭遠事。措辭見上答曰,勿煩。
副提學朴弼夢,校理權益淳·李顯章,修撰呂善長·趙翼命,副修撰李明誼等箚曰,伏以四兇窮天極地之罪,連日箚啓,悉陳無餘,伏想聖明,業已洞燭,今不必架疊爲說,而蓋罪犯有首從之別。按法有本末之殊,前後諸賊之招,姑置勿論,雖以就章之結案言之,指授排布,主張凶謀者,四凶也。承望意旨,密地周旋者,就章也。以此論之,四凶,首也本也。就章,從也末也。肆市收司之典,獨及於從末,孥籍正法之律,反廢於首本,刑法之乖舛,輕重之倒置,當如何哉?殿下,若以宮城陳兵,圖行廢黜,爲非惡逆,則就章何施以極律?旣以就章爲惡逆,而施以極律,則彼主謀之四凶,尤豈有一分可貸之理,而以臣等正法之請,反謂之過重耶?噫,四凶滔天之罪,固已狼藉於鞫案,而及至就章之招出,而其誘脅軍兵,直行簒逆之計,尤萬萬彰著矣。鞫廳,所當登時論啓,失刑之兩凶,直請加律,偃息之二賊,亟行常刑,而迤過時月,尙不擧行,正法之請,獨出於三司,殿下,得無以臣等之言,或涉之偏激,而輒以過重過中爲敎耶?日昨聖批中,旣謂之四兇,則其兇陰之罪,凶逆之節,殿下亦已洞察,而乃以按法之請,謂之過中,以治凶逆之律,加之於凶逆之人,而謂之過中,則春秋討復之義,王府三尺之典,施之於何等人然後,方可謂之不過中耶?臣等於此,竊不勝訝惑抑塞之至。臣等之與此賊,尙共一天,實爲難洗之讐,聖上之使此賊,久逭王章,係是莫大之過。未準請之前,臣等,當以碎首丹墀爲期。殿下何可一向堅持,以乖祖宗之法,以貽無窮之悔耶?伏願聖明,廓揮乾斷,亟下兪音,以快神人之憤焉。取進止。答曰,勿煩。
上在昌德宮。停常參·經筵。
下直,陰竹縣監鄭東里。
金致龍啓曰,小臣與都承旨南就明,宗廟祧遷擧動敎是時,進去下直。傳曰,知道。
趙景命,以都摠府言啓曰,今日入直內三廳武兼禁軍及軍兵等,當爲中日習射,而元宗大王祧遷相値,不得爲之之意,敢啓。傳曰,知道。
李廷濟啓曰,祔廟後,陳賀頒敎文撰進,一日爲急,而藝文提學姜鋧,牌招不進,仍呈辭疏,觀其措語,則以曾經文衡之人,辭遞藝苑,旣有前例,陳疏又未承批,不得承命云,疏辭不無所執,而敎文撰出,不可遲緩。藝文提學姜鋧,更爲牌招,弘文提學金一鏡,亦竝牌招,以爲推移製進之地,何如?傳曰,允。
李廷濟,以禮曹言啓曰,陵幸取稟草記傳曰,當展謁於明陵,以今月晦前推擇可也事,命下矣。令日官推擇,則今月二十四日爲吉,其日,乃是尊崇冊禮三度習儀,此外,有國忌及內習儀相値,且非吉日。晦前,無無故日云,何以爲之?敢稟。傳曰,以望後推擇。
藥房口傳啓曰,今日,又是入診日次,都提調,方在宗廟祭所,提調,出往惠陵役所,無以備員,不敢啓請之意,敢啓。傳曰,知道。
李廷濟,以禮曹言啓曰,陵幸擇日,取稟草記,以望後推擇事,命下矣。更令日官推擇,則自望後,至晦日,或有國忌及齋戒相値,或有定尊號上箋相値,餘日皆有拘忌,唯二十四日爲吉云,而與尊號冊禮三度習儀相値,故昨日草記,已爲稟啓矣。今月內,二十四日,旣是吉日,而他無推移變通之日,則尊崇冊禮三度習儀,兼行於二十三日二度習儀,陵幸,定行於二十四日,恐似得宜,何以爲之?敢稟。傳曰,依爲之。
午時,承旨持公事入侍,上御熙政堂,同副承旨李廷濟,假注書尹宗臣,記事官宋寅明·申致雲等入侍。
李廷濟,讀江華留守沈壽賢狀啓,中軍尹淰代定事。踏啓字。平安監司李眞儉狀啓,飛鴨島淸人等押送事。踏啓字。禮曹啓目,宣傳官李有壽,以就章壻離貳事。踏啓字。忠淸監司李宜晚狀啓,權盡性刻期捕捉,前後監司守令,列錄入啓論罪事。踏啓字。黃海監司李眞望狀啓,砲保色吏金武碩等,偸食軍布,令該曹重治事。踏啓字。
李廷濟所啓,國之大事在祀,自前受香,每於開門時,獻官以下入來爲之矣。近來受香,輒於辰·巳後,僅能爲之,且差祭後,以病故陳疏,亦是古所未有之事,俱係綱紀,實爲寒心。此後,各別申飭該曹,宗·社·各陵殿及他處祭官差出時,吏曹堂上,別爲詳察其疾病事故,預爲擇差,而受香時,如過辰時,則當該獻官以下,直捧禁推,似合於振勵之道,而獻官,多以重臣·宰臣差出,禁推之律,臣不敢直請,問于大臣,定式施行,何如?上曰,依爲之。出擧條
前頭慶科稠疊,八方多士,可以濟濟觀光,貧寒士子,試紙備用,亦甚艱窘,況當荒歲,公私凡需,不可不節減,至於試紙好品,朝家自前申禁,非止一再矣。近來監試試紙之價,定以錢貨一貫,有若詳定,故京外士子,皆以爲便矣。近聞市民輩,欲爲跳蹬紙價,紛訴該曹,不無加定之慮,遠外擧子,必多停擧之人云。此宜申飭戶曹,監試試紙,依前定價,其外庭·謁聖大小試紙,竝爲從輕折價,以爲京外赴擧儒生通知遵用之地,似好,敢達。出擧條上曰,依爲之。
李廷濟奏曰,小臣,愚衷所激,竊有區區所懷,敢此仰達,日月如流,禫事已過,此正始初出令,天意人心維新之日也。而以今日國勢言之,則歲飢民病,莫可收拾,前頭賑救之策,將何以爲之耶?昔召公,告成王曰,祈天命,疾敬德,而其本,則在諴小民,伏願聖明,亦以諴小民疾敬德爲務,以爲祈天命之本焉,惶恐敢達。上曰,唯。
李廷濟,以禮曹言啓曰,今此明陵展謁時,王世弟隨駕及亞獻之禮,依例磨鍊乎?敢稟。傳曰,依爲之。
李廷濟,以禮曹言啓曰,在前陵幸時,各陵,若在一山之內,則皆行展謁之禮,而取考己丑年敬陵親祭時謄錄,則翼陵·明陵,行展拜之禮,昌陵,遣大臣攝行,不爲展謁矣。今此明陵親祭時,敬陵·翼陵,當有展謁之禮,而昌陵則道里稍遠,依己丑年例,展謁一款,不爲磨鍊乎?敢稟。傳曰,依爲之。
趙景命啓曰,卽者,禁府都事,以大臣意來言,今日永寧殿祧遷時,陪進判義禁李光佐,以都監堂上,修改時,今方進參,日勢已暮,有難進去,初九日·初十日,祔太廟致齋,十一日,祔廟陳賀後,惠陵改莎草時奉審事,當爲出去,鞫坐不得爲之云矣,敢啓。傳曰,知道。
趙景命,以兵曹言啓曰,今此太廟擧動,王世弟隨駕時,本曹兩驛騎馬四十匹內,除病傷,各差備應把之數,無以推移,京畿驛馬,限三十五匹補把,以充不足之代事,本道監司處,分付,何如?傳曰,允。
趙景命,以兵曹言啓曰,今初十日祔太廟擧動時,本曹郞廳,各有差備,不可不備員,佐郞有闕之代,令該曹以在京無故人,卽爲口傳差出,以爲推移侍衛之地,何如?傳曰,允。
趙景命,以兵曹言啓曰,祔太廟時,王后神輦·挾輦砲手四十名,則有庚午年前例,而大王神輦·挾輦砲手名數,則近例無現出處,辛卯年仁祖大王祔太廟時儀軌,以四十名載錄。今當依此擧行,而比王后神輦·挾輦,不可不加數,以六十名磨鍊以入之意,敢啓。傳曰,知道。
趙景命,以刑曹言啓曰,本曹之有拘留間,不知始自何時,而郞屬,以不緊之事,不告堂上,任自拘留,有同私獄,一番拘留之後,雖値赦令與輕囚放釋之時,不入於擧論之中,故拘留之弊,反有甚於囚禁,都下人民,怨苦特甚,春初備局,捧日申飭,痛禁拘留之弊,本曹猶不知止。臣泰億,忝叨本職之後以爲,有罪者當囚於獄,不當別設拘留之所,所拘三十餘人,一倂決送,申飭郞僚,使不得如前拘留矣。佐郞李敏好,不有堂上之申飭,不復告知,任自拘留,事之可駭,莫此爲甚,請李敏好汰去,何如?傳曰,允。
李廷濟,以吏曹言啓曰,昌城府使,因備局草記,口傳差出矣。新差韓聖欽,昨已罷黜,江界府使之赴任,一日爲急,昌城府使,口傳差出,催促發送,何如?傳曰,允。
兵曹,以都摠府言啓曰,今此祔廟時,侍衛不可不備員,而本府堂上十員內,副摠管東善君炳,方在就理中,李暉·申翊夏,俱以軍門進參,金一鏡,亦以祔廟都監提調進去,無故應參者,只是六員,寶劍四員,守宮一員,孝寧殿·永昭殿·敬寧殿侍衛及大殿侍衛,王世弟陪衛,將無以備員,合有變通之道,令該曹斯速稟處,俾無臨時窘急之患,何如?傳曰,允事,命下矣。摠府堂上全數備員,可以推移分排,而副摠管金一鏡·申翊夏·李暉,俱有職掌,勢難兼進云,東善君炳及五衛將李震華·韓載萬,亦爲就理禁府,三次開坐然後,當爲出場,而祔廟前,勢未及結末,五衛將,亦是侍衛之官,不可不變通,摠管金一鏡·申翊夏·李暉·東善君炳·五衛將李震華·韓載萬,今姑改差,其代及五衛將一員未差代,竝卽口傳差出,以爲侍衛備員之地,何如?傳曰,允。
趙景命,以兵曹言啓曰,今此祔廟擧動時,出宮由弘化門,而還宮當敦化門矣,作門結陣等事,以此磨鍊以入之意,敢啓。傳曰,知道。
李廷濟啓曰,實錄廳郞廳,以摠裁官意來言,都廳郞廳權益寬,病難察任,以二房郞廳尹㝚陞差,尹㝚之代,以前縣監趙鎭禧差下,使之察任,何如?傳曰,允。
李廷濟啓曰,內醫院官員,以都提調提調意來言,今年冬至使貿易唐材中,有不緊而有裕者,有緊要而不足者,減其不緊,加貿緊要之材。自是前例,今亦就其元數中,參酌加減,別單書入之意,敢啓。傳曰,知道。
答禮曹參判柳重茂疏曰,省疏具悉。疏辭,令〈?〉稟處,卿其勿辭,從速行公。
答京畿監司李正臣疏曰,省疏具悉。所遭人言,不必深嫌,卿其勿辭,從速察職。
答判尹尹就商疏曰,省疏具悉。軍門兼任,不容暫曠,卿其勿辭,從速行公。
答全羅監司黃爾章疏曰,省疏具悉。卿其依疏辭往省焉。
大司諫李明彦,執義鄭楷,司諫梁廷虎,掌令尹大英·金重熙,持平李普昱·李匡輔,獻納李眞淳啓曰,臣等,以諸賊按法事,三司齊籲,凡幾遭矣。而天聽愈邈,每以勿煩爲批,未知殿下以諸凶罪名,猶有一分可恕,而以臣等陳請,爲過重而然歟?臣等竊以爲,王法未伸,則彝倫漸斁,將至於國不爲國,豈不大可懼哉?噫,健命惡逆之罪,雖渴海罄竹,流書難盡。姑取其大者重者而論之,當前冬備忘之下,爲殿下臣子者,沫血飮泣,思所以捄正者,靡不庸極,而惟彼健賊,獨何心腸,恚恨於傳旨之請收,移鋒急擊,憤怒於諸宰之抗爭,恣意叱罵,終至於乘夜密謀,惟恐事機之或誤,聯箚迫脅,必欲廢逐而後已。只此一事,雖斬作萬段,未足以洩神人之憤,況玆建儲之擧,實叶臣民願戴之意,名正而言順,奏請之際,據理陳懇,何患無辭,而乃以痿疾二字,筆之於奏文,全襲桓溫廢黜之語,又以媵屬等說,申之於問答,敢售厚誣君父之計,渠若有北面殿下之意,何忍以此等悖亂之語,肆然誣毁於異邦耶?加以急手主張之賊,近出於子姪,掌書推戴之計,不越乎同堂,協同諸兇,潛圖備忘之更下,換差副將,仍謀宮城之陳兵,凶圖逆節,至此而益彰矣。今以正植招所謂,左相則直欲奉行之說觀之,當初庭籲之非渠本心,的然可見,而凡所以經營排布者,皆出於此賊之指揮,論其負犯,有浮於昌集,豈可使此賊,假息於覆載之間,以貽日後無窮之禍耶?請圍籬安置罪人健命,正邦刑。
噫嘻,泰采之罪,可勝誅哉?泰采本與三凶,同一心腸,而特以狡猾凶譎之故,外掩爛漫投合之迹,內懷觀望成敗之計,一自前冬再下備忘之後,自以爲事在必成,無復顧慮。庭籲將撤之際,諸宰抗爭,則權辭面瞞,若將更設,而潛與三凶,密地陰謀,乘夜上箚,請定節目,忙忙汲汲,唯恐不及,或慮事機之差誤而凶圖之未售,此賊招所謂平地手也。噫,泰采,亦一殿下之臣子,其何忍閃弄脅迫,恣爲凶逆,乃至於此耶?論其負犯,實與三凶,無甚異同,爲人臣子,負此罪名,豈可獨爲容息於覆載之間乎?請圍籬安置罪人泰采,亟命按律處斷。
臣等,以頤·集兩賊收孥籍産事,合司齊籲,今已多日,而尙未蒙兪音,臣等於此,竊不勝悶鬱訝惑之至。大凡治逆之道,自有其律,罪在惡逆,則必當正法,收孥籍産,次第應行之典,當初二兇之罪止賜死,已是失刑之大者,卽玆孥籍之請,蓋欲少伸王法,而旣允旋寢,處分顚倒,國而無法則已,旣有常法,則豈可使此賊,直爲賜死,而不施收司沒入之典乎?此臣等所以閱月爭執,愈久而不知止者也。噫,頤·集通天之罪,可勝誅哉?主張三手,而掌上養字,卒爲推戴之巨魁,圖得備忘,而宮城扈衛,實主廢黜之陰計,亂臣賊子,何代無之,古今天下,豈有若是其兇慘者耶?惟彼伏法諸賊,不過爲兩凶指使,而猶施當律,頤·集則以凶渠逆魁,獨逭應施之典,脅從元惡,輕重倒置,如是而猶謂國有法乎?日昨諫院,以快施逆律後告廟之意,論啓蒙允,則有以見聖意之攸在,而一日二日,一向泄泄,多臺鎭日之請,每以勿煩二字,爲拒至今,虔告之大禮,迄今遷就,莫嚴之王章,尙未快正。此不但臣等之抑塞痛惋,擧國群情,莫不咸憤,請亟寢頤·集兩賊收孥籍産還收之命。答曰,勿煩。
府前啓,李喜朝事。閔鎭遠事。措辭見上答曰,勿煩。
院前啓,請李翔所復官秩,亟命還奪事。措辭見上答曰,勿煩。
副提學朴弼夢,校理權益淳·李顯章,修撰呂善長·趙翼命,副修撰李明誼等箚曰,伏以臣等,謹以沐浴之義,仰陳合司之請,至三至四,而猶不知止者,誠以宗社之賊,不可一日容貸,君父之讐,不忍一天共戴,而及承批旨,大失所圖,臣等,不勝聚首憂歎之至。昨箚所陳,蓋冀聖明審察乎首從之別,究覈乎本末之分,使刑法無乖舛之失,渠魁無漏網之患,而聖上,不惟不賜允兪,略不開示聖意,泛以勿煩二字,顯示揮拒之意,殿下,誠以爲四兇之罪,有一毫可貸,而臣等之言,爲徒事煩聒也耶?夫然,則王法有縱逆之失,聖聰有拒人之非,以我殿下之聖明,必不爲是,臣等,實未曉天意之攸在也。噫,亂臣賊子,何代無之?或隱刀於魚,寘人於壁,如諸如高者有之,或臘日之酒,餅中之毒,如莽如冀者有之,或恣行威福廢君父,如溫·卓者有之,或敢售潛僞革國命,如羿浞者有之,或稱兵犯闕,如王敦·蘇峻者有之,雖其凶逆情節,各自不同,而人臣有一於此,則固是王法之所難容,而國人之所共誅。今此四凶,兇情逆節,兼布竝排,千古凶孽,竝萃一時,此實前牒之所未有者也。此賊輩,在先朝,已有不利殿下之心,先王之陵土未乾,而此賊之逆節,如是狼藉發露,排布其徒黨,敎誘其子弟,幽而爲三手,顯之爲聯箚,或欲稱兵,或欲推戴,必欲覆殿下之宗社而後已,寔賴皇天之所眷佑,祖宗之所陰隲,凶計莫售,罪人斯得,得有今日,實幸中之幸,苟使陰凶之謀,得逞其萬一,則殿下其果能保先王之宗社,莅一國之臣民哉?若此類,雖在千載之下,猶使人髮豎氣湧,皆欲臠肉而寢皮,況臣等,與此賊,生同一世,親所目覩而耳聞,則其於討復之義,豈容一刻竝立於戴履之間哉?昔宋高宗初,李綱上疏,請正張邦昌僭逆之罪,當時北狩之辱未雪,中興之策正急,而綱之必先以邦昌爲言者,誠以君臣之義,無所逃於天地之間,亂臣賊子,所當先討故也。今此四兇之罪,有浮於邦昌,國人之所共討,王法之所必先,固莫急於四兇。若不亟擧典章,明正其罪,則君臣之義不明,三綱淪而九法斁,卒至國不爲國,人不爲人,相率而入於夷狄禽獸之域矣。豈不大可懼哉?伏願聖明,毋待三思,亟下一兪,頤·集之孥籍,健·采之按法,速令擧行焉。取進止。答曰,勿煩。
京畿監司李正臣疏曰,伏以臣,卽伏見縣道上送惠陵都監堂上柳重茂疏本,則乃以臣向日疏中,請寢畿民調用事,大加慍怒,其所侵斥,不遺餘力,臣於此,竊不勝駭惋,繼之以訝惑也。夫山陵事體,至重且大,臣雖無狀,豈敢有一分緩忽之意?而臣取考本營所在謄錄,則思陵改封陵時,愍懷墓改封築時,元無自本營責應之事。凡公家之事,一番創行,則便成謄錄,其流之弊,將至於不可勝言。若非事勢之萬不獲已,則固不可創出新規,而況卽今畿內,便成赤地,荐凶之餘,民皆飢餓欲死,而自三月至七月,首尾五朔之間,畿民之依朝家應行節目,而前後出役之數,至於八千餘名之多,此已萬萬可矜,而今又調發謄錄外許多軍丁,驅而赴役,則實有乖於朝家軫恤之意。且伏念畿民之外,若無他推移之路,則前例之有無,不暇論也。民弊之如何,亦不暇恤也。而此則不然,凡封陵時,責應之費,皆自京司,磨鍊題給,明有謄錄,則京司與畿民,在都監,有何愛憎?而京司則有謄錄,而必欲曲護,畿民則無前例,而勒令創行,不亦異乎?臣竊念,自京司依例擧行,在都監,元無狼狽之患,自本營,破格調用,則在畿民,實有無窮之弊。故臣之當初爭執,不啻縷縷,而都監終始不聽,此臣所以一邊陳疏,一邊論報備局,以請其變通者也。及夫備局草記蒙允之後,旣以自京司磨鍊進排啓下,則都監,只當依朝令擧行而已。猶執己見,必欲角勝,乃引改莎時給軍之例,而更令分定,今此陵役,乃是改封築也。元非改莎草,則强引改莎之例,欲施於改封之役者,不亦苟且之甚乎?蓋當初備局之草記變通也,都監費辭往復,而首揆不聽,其後右相之進往山陵也,都監苦口爭執,而右相又不聽,惟彼兩大臣,豈有所私護於臣而然哉?誠以彼此所執事理,曲直明甚故耳。宰臣,今乃恚恨於己見之不立,盛氣張皇,譏責備至,或稱推諉,或稱遮遏,至又曰事體殊甚未安,夫旣無前例,且關後弊,則身爲道臣,據例爭執,此何近似於推諉遮遏,而今其爲說,全不擇發,藉重山陵之役,而箝制而脅持之,有若臣歇視陵役,而强避應行之規者然,何言辭之失平,一至此哉?臣之本意,只出於除畿民無窮之弊,而欲使京司,依例擧行而已。而大臣及備局諸臣,亦不以臣言爲不可,終至於草記變通,則此未知何損於事體,而今乃責之以事體之未安,豈大臣·備局諸臣,皆不知事體,而獨宰臣知之耶?若其中所謂役軍元數,不過二千一百二十名,而乃以五千名,過倍增加云者,臣益不勝駭惑之至,果如其言,則欺天誣上之罪,臣固甘心,而如其不然,則亦安得默然而無辨也?蓋都監關文有曰,欄干掩石排置處堀攢軍五十名,自七月二十八日,限畢役定送,曳石軍一百名,自七月二十九日,限畢役定送,浮莎軍三百名,自八月初六日定送,負土軍·浮莎軍·搗灰入役等軍一百五十名,自七月二十五日,至八月十一日,逐日立役,則合當爲二千五百五十名,以上各色軍丁,摠計其元數,則乃是五千一百五十名也。都監關文,尙在本營,軍數日數,班班可考,臣豈有一毫增損於其間,而乃以急於防塞,張大其數爲言,隱然歸臣於誣罔之科,而自不覺其言之反歸於誣罔,抑無乃考閱之未詳耶?奏御文字,何如是不審也?大抵都監之發關分定,本爲大事之欲盡也。臣之據例爭執,亦慮後弊之無窮也。彼此所執,皆出公心,則爛漫商確,務從便宜,此固出於交修共濟之美意,而設或所見參差,終難强合,則平說道理,就事論事,亦未爲不可,而今乃首尾臚列,殆同訐訴,辭氣勃兀,譏責狼藉,此等好勝之氣,臣竊爲宰臣不取也。雖然,臣旣被其無限侵斥,則揆以廉隅,決不可晏然仍冒於職次。伏乞聖明,俯賜諒察,亟遞臣職名,仍治臣堅守前例,妄塞給軍之罪,以快人心,以安微分。臣無任祈懇屛營之至,謹昧死以聞。
判尹尹就商疏曰,伏以臣,自遭兇逆誣告之變,踪跡危蹙,無復一分世念,至於將兵重任,尤不當一日蹲據,以傷自靖之義,而目今鞫事未了,國事泮渙,非人臣言私之日,淟涊槃薄,如坐針氊,不意京兆寵擢之命,忽及於此際,臣誠驚惶震惕,精爽飛越,不知所以攸處也。顧今所叨,位列正卿,班聯八座,都民休戚之所係,中外詞訟之所輳,專管摠察,爲任至重,如臣之老病昏憒,本不合於此任,實淵鑑之所洞燭,同朝之所共知者,而廟堂承乏擧擬,聖明循例下點,名器之玷辱,已不可言,而臣心之悚恧,當如何哉?臣之忝貳本府,今已二十餘年矣。筋力精神,不比今時,而猶且臨事憒憒,未免尸位,況今篤老之年,癃病內痼,憂畏外鑠,神識益復耗喪無餘,尤豈有剸理劇務,仰副聖朝簡寄之望乎?臣雖欲貪戀榮寵,冒昧承當,而其於四方之譏議,國事之僨誤,何哉?匪分之職,宜有駁正之擧,恭竢屢日,雖不敢遽爾自列,而若其惶懼悶蹙之心,何嘗頃刻忘于中也?抑臣於日昨諫院問備之啓,有不敢自安者,罰名雖輕,辭語深緊,推緘未勘,情實莫暴,一味蟄伏,慙懍靡措,似聞捕將之疏,略陳其事狀,已登睿覽。且於昨日筵中,大臣有以此陳達,而至請牌招,臣不欲費辭煩復,以犯古人無辨之戒,而一日之內,恩召再辱,一向坐違,分義惶悚,不得不隨牌趨詣於禁扃之外,而誤恩不可虛受,廉義不可放倒,咫尺天陛,竟未入肅,留疏徑退,罪尤萬死。伏乞聖慈,察臣人器之不稱,諒臣情病之難强,將臣新授職名,亟賜鐫改,回授可堪之人,以重官方,仍命收還資級,以安賤分,不勝幸甚。臣無任懇迫祈祝之至,謹昧死以聞。
全羅監司黃爾章疏曰,伏以臣,猥以庸姿,濫叨藩寄,控疏蘄免,未蒙批許,含恩怵義,逃避無路,受節南下,已卜日矣。臣之父母墳山,在於京畿之交河地,未辭陛之前,一往榮掃,情禮固然,況且秋夕近迫,霜露之感轉切,趁此下往,欲爲參祀,伏乞聖慈,俯垂諒察,特許由暇,以伸人子至情,不勝萬幸。臣無任屛營祈懇之至,謹昧死以聞。
上在昌德宮。停常參·經筵。
趙景命啓曰,禁衛營敎練官來言,陣木花前前路,罷漏時聚軍,二嚴後結陣之意,敢啓。傳曰,知道。
又啓曰,御營廳敎鍊官來言,陣板前屛門下路,二石橋前路,罷漏時聚軍,二嚴後結陣之意,敢啓。傳曰,知道。
南就明啓曰,明日擧動時,臣就明,與右承旨金致龍,依例隨駕,而孝寧殿神輦侍衛,左承旨任舜元,左副承旨趙景命進去,永昭殿·敬寧殿神輦侍衛,右副承旨朴熙晉,同副承旨李廷濟進去之意,敢啓。傳曰,知道。
金致龍啓曰,十一日祔太廟時,大小差祭官員,先詣享所事,儀注中,循例磨鍊以入,而各殿陪從,無推移進參之員,故諸享官陪從之意,吏曹旣已草記,侍從臣差祭之員,亦爲一倂推移陪從之意,分付,何如?傳曰,允。
金致龍啓曰,實錄廳郞廳,全數差祭,今夜無入直之員云,前縣監趙鎭禧,新差郞廳啓下,而時未肅拜,卽爲牌招,使之入直,何如?傳曰,允。
金致龍啓曰,祔廟後,陳賀頒赦文製進,一時爲急,而藝文提學姜鋧,昨日再違召命,弘文提學金一鏡,承牌來詣,還爲出去,金一鏡,更卽牌招,使之製進,何如?傳曰,允。
金致龍,以侍講院言啓曰,今此祔太廟王世弟隨駕時,宮官不可不備員,而兼司書李德壽,以本職,陳疏未承批,不敢循例請牌,何以爲之?敢啓。傳曰,牌招。
以李夏演爲守宮假注書。
李夏演有頉,代以李馨玉爲守宮假注書。
朴熙晉,以義禁府言啓曰,今此祔太廟擧動時,各差備都事,當以十七員分差,而都事十員內,一員留司,只有九員,無以備數,假都事八員,令該曹,口傳差出,以爲分差之地,何如?傳曰,允。
南就明,以吏曹言啓曰,卽接宗廟署牒報,則本署郞廳先生案考見,則辛丑·丙辰·丙寅·戊寅等年祔太廟時,本署令,以文官差出云。祔禮時,本署令,以文官差出,別無儀軌所載,而先生案,亦一可據謄錄。莫重祔禮旣如此,則宜有變通之道,本署令洪受濂,今姑改差,其代以文官差出,使於今日內,出仕察任,何如?傳曰,允。
南就明,以吏曹言啓曰,今此祔太廟時,各差備官,兼差祭官之意,已爲入啓蒙允矣。明日諸享官,當先詣享所,祗迎於廟門內,而其中差備人員,當陪從於擧動時,不得先詣享所之意,敢啓。傳曰,知道。
南就明,以吏曹言啓曰,昌城府使,今方差出,而擬望之人乏少,未準朔禁軍將,竝擬以入之意,敢啓。傳曰,知道。
開城留守李世最,以松茸薦新及進上,限內不得封進,待罪事狀啓,傳于金致龍曰,勿待罪事,回諭。
吏曹口傳政事,以閔昌基爲昌城府使,李景說爲宗廟令,李世柱爲兵曹佐郞。
以趙鎭禧爲實錄兼春秋。
兵曹口傳政事,以李森·李順坤·趙泰憶·李師尙爲副摠管,以鄭箕齊·吳夢星·趙囿春爲五衛將,趙鎭禧爲副司果。
南就明,以吏曹言啓曰,本曹佐郞尹淳,催促出仕之意,前已入啓蒙允,成命之下,尙今不爲出仕,見差祔禮時大祝,將事只隔一日,將有窘迫之患,年少怠慢之習,殊甚未便,佐郞尹淳推考,使之今日內出肅,何如?傳曰,允。
趙景命,以兵曹言啓曰,明日祔太廟擧動時,本曹堂上,各殿侍衛,應參五員,而判書臣李光佐,以都監郞上進去,一員守宮,無他推移之員。頃日習儀時啓下假參知柳雸·李秀英·金克謙三員,仍令侍衛進參之地,何如?傳曰,允。
趙景命,以兵曹言啓曰,明日祔太廟擧動時,本曹郞廳八員內,一員,內司入直,七員,皆以各殿侍衛及差備進參,而外司入直,他無推移之員。依近例以都案郞廳崔興祚,使之直宿,何如?傳曰,允。
李廷濟啓曰,祔廟都監郞廳,以都提調意來言,今此祔廟·尊崇·冊禮三都監諸事,旣已完畢,工匠等,竝爲放送之意,敢啓。傳曰,知道。
趙景命,以兵曹言啓曰,今此明陵擧動,王世弟隨駕各殿問安馬及各差備應把之馬,以本曹兩驛馬,無路推移。在前陵幸時,各道驛馬,有調用之規,京畿二十八匹,忠淸道二十六匹,江原道二十一匹,參酌磨鍊,別單書入,而以壯實體大善步馬,各別抄擇。今月二十日京中逢點事,忠淸·江原兩道監司處,發馬知委,司僕添補京畿驛馬,則從本寺啓下數,使之直爲入把之意,敢啓。傳曰,知道。
趙景命,以兵曹言啓曰,今此祔廟擧動時,禁衛營軍兵,令中軍率領,木花前前路結陣事,節目啓下矣。明日永昭殿·敬寧殿,奉詣于宗廟時,當由此路,兩殿神輦前射隊,將到陣前時,禁衛軍兵,分左右札住,待後射隊畢過後,還爲結陣之意,分付本營,何如?傳曰,允。
趙景命,以兵曹言啓曰,今此明陵行幸時,留都,以何營軍兵爲之乎?擧動日期不遠,此一節,預先定奪,然後節目可以磨鍊,故敢此仰稟。傳曰,御營廳,留都。
趙景命,以兵曹言啓曰,今此祔廟時,五衛將侍衛之數,當爲十員,而元數十二員內,除四所入直及呈辭一員,則不足三員,無以推移。不得已永昭·敬寧兩殿侍衛,王世弟陪衛各一員,武臣兼宣傳官五十員內,各差備假都事差祭及雜頉計除,則無故者,只是十六員,各殿侍衛,勢難備員。孝寧殿·大殿侍衛,王世弟陪衛各四員,永昭·敬寧兩殿各二員,分排之意,敢啓。傳曰,知道。
三司伏閤,大司諫李明彦,副提學朴弼夢,執義鄭楷,司諫梁廷虎,掌令尹大英·金重熙,持平李普昱·李匡輔,校理權益淳·李顯章,獻納李眞淳,正言具命奎,修撰呂善長·趙翼命,副修撰李明誼啓曰,夫逆者,天下之首惡,人臣之極罪,一有干犯,萬戮猶輕,況以一人,兼有三罪,而俱係於大逆不道者耶?噫,健命,亦一殿下之臣子,而凡所以不利於殿下者,無不擔當而主張,備忘卒下,重臣請還,則健命,陰蓄恚恨,移鋒急擊,庭班將撤,諸宰力爭,則健命,深懷憤怒,恣意叱罵,卒乃乘夜密謀,聯箚迫脅,必欲廢逐而後已,此其爲逆,一也。建儲之擧,名正言順,奏請之際,何患無辭,而痿疾二字,登諸奏文,媵屬等說,申之問答,誣毁君父,暴揚異國,若是其狼藉,此其爲逆,二也。急手凶圖,旣出於諸姪,掌書推戴,又屬乎同堂,締結凶閹,內圖備忘之再下,換差副將,外謀宮城之陳兵,此其爲逆,三也。況正植招所謂,左相則直欲奉行之說,不啻明白,則其陰謀逆節,比諸兇集,又加一節,夫爲人臣,而負此三大罪,其可一刻容息於覆載之間乎?此而容貸,則不但王章之廢隳,將貽日後無窮之禍,請圍籬安置罪人健命,亟正邦刑。
嘻噫,三手之憯毒,尙忍言哉?合千古群凶之逆節,爲今日四賊之陰圖,其所謂平地手者,與大小急手,其爲惡逆則一也。有犯於此,合施顯戮,而泰采之尙逭王章,寧有是理哉?噫,泰采之凶肚逆腸,本與三凶,少無間隔,特以其性本狡猾之故,外爲遮飭,內懷觀望,及至前冬備忘之下,自以爲事在必成,無復顧忌,專意投合,庭籲將撤,諸宰抗爭,則游辭閃弄,佯許更設,密地和應,潛上聯箚,惟恐事機之或誤,必欲廢逐而後已,卒與三凶,爛漫同歸,論其負犯,斷不可容貸。請圍籬安置罪人泰采,亟命按律處斷。
嗚呼,殿下,以頤·集兩凶,爲何等惡逆耶?其包藏禍心,醞釀凶圖,非一朝一夕之故,擔當獨對,陰懷不利之志,沮遏告廟,潛蓄無將之心。逮夫嗣服之日,益肆凶逆之圖,布置私黨,爲計日深,操切聖躬,無所不至,指嗾賊復,先投嘗試之疏,黽勉庭籲,終上節目之箚,主張三手,而推戴之謀,旣著於養字之書示,圖得備忘,而廢黜之計,卒露於宮城之陳兵,亂臣賊子,何代無之,而未有如此賊之凶且慘者也。當初賜死之命,已是失刑,到今孥籍之典,斷不可已,脅從獨行應施之律,巨魁尙逭收司之典,輕重倒置,刑政乖舛,此擧國群情,莫不咸憤,而臣等所以力爭而不知止者也。請亟寢頤·集兩賊收孥籍産還收之命。答曰,勿煩。
再啓曰,噫,三司箚啓,鎭日齊籲,誠未上格,天聽愈邈,讐共一天,生不如死。今玆伏閤之請,蓋出於萬不獲已,更瀝肝血,冀蒙鑑燭,而及承批旨,復以勿煩二字,一向揮拒,殿下,胡不念此賊不討,則宗社有必亡之勢,一命靳下,則閤籲無可掇之期耶?嗚呼,健命窮天極地之罪,難一二計,而就其中尤爲彰著者而論之,請還備忘,實出扶社之忠,而健命,陰懷恚恨,恣意移擊,抗爭庭班,亦出折奸之意,而健命,公肆憤怒,噴口叱罵,終至於乘夜密謀,急上聯箚,乃敢直請節目,必欲迫逐而後已,只此一事,合被萬戮,而況玆建儲之擧,名正言順,據理陳請,何患無辭,而痿疾二字,筆諸奏文,媵屬等語,白地誣成,暴揚異國,略無顧忌,且其三手兇謀,萃於一門,締結閹孽,內圖備忘之更下,換差中軍,外謀宮城之陳兵,況復左相直欲奉行之說,至發於逆植之招,凶計陰謀,節節綻露,論其負犯,殆浮凶集,其可使此賊,一日容息於覆載之間,以貽日後無窮之禍耶?請圍籬安置罪人健命,亟正邦刑。
噫,罪均惡逆,而律有輕重,古今天下,必無之理也。四凶負犯,專在於三手陰謀,而廢黜之計,卽三手中一也。泰采,以狡猾之性,懷凶譎之謀,當庭籲將撤,諸宰抗爭之時,闔闢閃弄,權辭面瞞,外示仍設之意,內懷不測之心,潛與三兇,密地謀議,乘夜上箚,請定節目,必欲迫逐君父,覂覆宗社而後已,論其罪犯,實與頤·集,少無異同。兩兇之賜死,旣爲失刑之大者,而至於泰采,尙今偃息於覆載之間,王法之乖舛,國人之憤惋,莫此爲甚。請圍籬安置罪人泰采,按律處斷。
噫,治逆之法,三尺至嚴,瀦宅收孥,自是節目間事也。王府則有之典,雖以人主之尊,其不能低仰也,決矣。頤·集通天之罪,可勝誅哉?其禍心凶圖,三十年醞釀,至於擔當獨對,沮遏告廟,而益彰無餘,此固人臣之極罪,而逮夫嗣服之後。益肆無君之心,陰嗾賊復,先投嘗試之疏,佯設庭請,終上節目之箚,主張三手,指授諸賊,掌上書字,旣著簒奪之謀,宮城陳兵,陰逞廢黜之計,論其負犯,雖斬作萬段,誅及三族,猶不足以懲其罪,而當初賜死之命,已失常刑,孥籍應行之典,又寢前旨,處分顚倒,王法乖舛,況指使之徒,率伏常憲,獨於元惡大憝,反廢應施之律,其何以伸祖宗之法,洩神人之憤乎?請亟寢頤·集兩賊收孥籍産還收之命。答曰,勿煩。
三啓曰,嗚呼,春秋大義,莫嚴於討逆,朝廷大論,莫重於伏閤。臣等之相率齊籲,蓋出於嚴懲討·重事體之意,而及承批旨,不覺失圖。殿下如以臣等之言爲可,則當卽賜允兪,如以爲不可,則亦宜明白下敎,而每以勿煩二字,循例爲批,此莫非臣等,不能見重於君父之致,而竊恐殿下,亦不免輕視群下之失,臣等聚首相顧,益不勝憂歎之至。夫健命之罪,與頤·集兩凶,一而二,二而一也。恚恨傳旨之還收,移鋒急擊,憤怒諸宰之抗爭,噴口叱罵,潛上節目之箚,欲售迫脅之計,而急手主張之賊,又出子姪,易將陳兵之計,皆其指劃,則凶謀逆節,狼藉無餘,至若痿疾媵屬等說,俱是誣上不道之罪,而左相則直爲奉行之說,又出於正植之招,此又諸賊所無之罪也。此賊未戮之前,無非臣等死爭之日,玆又沫血齊懇,請圍籬安置罪人健命,亟正邦刑。
噫嘻,頤·集·健·采,國人皆曰四兇,而殿下於批旨,亦以四兇目之。四賊負犯,少無異同,或生或死,輕重懸殊,何其刑法之乖舛,一至於此耶?噫,泰采之罪,可勝誅哉?當前冬備忘之下,宗社危亡,迫在呼吸,擧國臣民,遑遑崩迫,雖婦孺下賤,莫不奔走號泣,冀得聖旨之反汗,而泰采獨何心腸,潛懷異圖,面謾諸宰,佯許庭籲之仍設,愜同三凶,箚請節目之擧行?惟恐事機之或誤,而吾君之安於其位,敢爲急急廢逐之計。噫嘻痛矣,國家何負於渠,而甘心同惡,忍爲此凶逆之擧耶?其所負犯,斷不可容貸,請圍籬安置罪人泰采,亟命按律處斷。
天下之惡,莫大於逆,而治逆之道,自有其律,元惡大憝,旣逭顯戮,孥籍常典,亦不快施,則國家象刑,從此廢壞,而亂臣賊子,無所懲畏,此臣等之所大懼,而必欲準請而後已者也。噫,頤·集貫盈之罪,可勝誅哉?主張三手,掌上養字,旣著推戴之陰謀,啚得備忘,宮城陳兵,潛逞廢黜之陰計,論其罪狀,萬戮猶輕,揆諸王法,三族宜誅,而當初賜死,失刑已極,畢竟孥籍,旣允還寢,神人之憤菀未洩,處分之顚倒莫甚,若是而尙可謂國有法乎?惟彼脅從之諸賊,皆施收司之典,而獨玆首惡之渠魁,尙逭應行之律,此不但臣等之痛惋抑塞,擧國臣民,莫不咸憤。請寢頤·集收孥籍産還收之命。答曰,勿煩。
敎中外大小臣僚耆老·軍民·閑良人等書,王若曰,終天靡逮,仙仗永離於彤闈,吉日載涓,神龕乃升于淸廟。三殿之縟儀齊擧,八域之綸音越宣。惟我先王,誕垂五十載鴻功盛烈,及爾後嗣,允貽千百世燕翼弘謨。薦報壇以苾芬,增吾義氣,植莊陵之松栢,激人忠肝。曾無憚日月之更,孰復有天地之感?寢疾恒彌,念愈係於黎黔,禮羅復張,誠不替於巖穴。盛事踵西樓之先武,嶽海之祝方深,遺制體長陵之右虛,劍舄之影奄閟。居然外釋乎苴杖,倏爾內遷乎几筵。商律屆秋,荏苒天上之星月,殷禮在祀,悽愴廟中之焄蒿。伏況聖母之同躋,轉深小子之追感。寶算不永,恨失福履之綿,玉度彌貞,德著光復之慶。金輿玉輦,交迎馳道之東西,雀扇羽旗,分衛神幄之前後。儀章肅穆,籩豆靜嘉。乃於本年八月十有一日甲子,祗奉皇考肅宗顯義光倫睿聖英烈章文憲武敬明元孝大王,皇妣光烈孝莊明顯仁敬王后,皇妣孝敬懿烈貞穆仁顯王后,躋祔于太廟,升配之彝典旣成,咸秩之洪休聿覩。躬陳黍稷,寓永慕乎羹墻,耳滿鏗鏘,聞不樂於鍾鼓。穹壤靡極,攬雙涕之汍瀾,衮冕何安,增一心之慨廓。情文罔缺,祀事孔明。洞洞戒存于中,奉瓚爵以怵惕。洋洋如在其上,想玉几之導揚,推深誠於奉先,霈洪私以逮下。自本月十一日昧爽以前云云。於戲,一國莫不興孝,思先朝覆燾之深恩,萬姓均有秉彝,體今日涵育之至意。故玆敎示,想宜知悉。弘文提學金一鏡製進
肅宗大王廟庭七祀配享臣領議政文忠公南九萬·左議政文純公朴世采·右議政忠正公尹趾完·領議政文貞公崔錫鼎敎書,王若曰,擧祔廟之禮,庸備縟儀,定配廡之臣,竗簡名德。予志先蔽,僉謀亦同,爰稽舊章,渙揚大號。領議政文忠公南九萬,山河間氣,金玉鍾英。平生之直節淸名,文章乃其餘事,晚歲之深憂遠慮,宗祊賴其純誠。蓋一節險夷,注措立見精彩,故千載契合,眷遇不替始終。廊廟周旋,則嘉謨嘉猷之密勿,江湖斂退,則御札御詩之頻煩。至如知心之溫綸,允矣同德之元輔。左議政文純公朴世采,生於李文成之後,溫然程伯子之姿。以繼往聖開來學爲心,以尊王道黜覇功爲任。志于學而希賢希聖,孜孜五十工夫,願其君之爲舜爲堯,縷縷千萬言章疏。獨扶世敎,實著頹波砥柱之功,甫登台司,已有白髮蒼顔之感。何一老不憗遺也,殆皇天未欲治歟?右議政忠正公尹趾完,有沈凝敦確之隆褒,有光明偉燁之大節。當正色而立軒陛,百僚皆憚其方嚴,及奉身而歸丘園,六丁莫挽其勇決。言其鎭物之量,屹乎喬岳泰山,語其扶社之忠,重於九鼎大呂。蒼生歎起來之晚,聖主有親逆之心。領議政文貞公崔錫鼎,邦國棟樑,士林領袖。一心王室而憂明主,十考中書而贊洪休。文學濟之以才猷,可以彌綸天下之務,事業本之於經術,無非賁飾太平之規。線五色以補裳,山龍炳煥,樂九成以諧德,雲鳳翶翔。玆實瑞世之名,奚止捄時之良弼。雲鄕之騎箕相繼,幾切殄瘁之痛,鼎湖之遺弓莫攀,奄闋終喪之制。玆屬陞祔之際,聿簡配食之賢。諸彦莫盛於先朝,非無耆宿之與選,僉擧皆屬於碩輔,考其德行而可知。玆以卿等,配享肅宗大王廟庭,追寢殿執手之辰,事如昨於今古,想玉樓隕涕之日,恩豈間於幽明?德容依俙,想像蒲輪之赴召,聲光掩映,怳似牽輿之入朝。乃於香火盻蠁之間,更見風雲際會之盛。於戲,君臣一體,共侍陟降之庭,俎豆千秋,永享蒸嘗之薦。倘精爽之不昧,庶福祜之陰垂。故玆敎示,想宜知悉。同副承旨知製敎李廷濟製進
上在宗廟,入齋室。
趙景命啓曰,司僕來言,捲簾,取稟。傳曰,捲三面。
又啓曰,備邊司郞廳來言,今日賓廳坐起日次,而擧動相値,頉稟。傳曰,知道。
南就明啓曰,今日持公事入侍日次,而擧動相値,頉稟。傳曰,知道。
三更二點,上親行告動駕祭于孝寧殿,祭罷後,還入幕次。
政院·玉堂·藥房,口傳問安。答曰,知道。
王世弟板位問安。答曰,知道。
任舜元啓曰,小臣,與左副承旨趙景命,孝寧殿神輦侍衛進去,下直。傳曰,知道。
卯時,上以玉轎,出就弘化門內外幕次,孝寧殿動駕正時,在辰初二刻,而過辰至巳,猶未奉安于神輦,小黃門,出呼司謁,問其委折而還入。
金致龍,口傳啓曰,孝寧殿動駕時刻已過,而尙未奉安,極爲未妥,當該官員,從重推考,次知守僕,亦有不謹之罪,囚禁科罪,何如?傳曰,允。
金致龍啓曰,祔廟都監郞廳,以都提調意來言,今此祔廟擧動時,香爐香盒,當爲先導,而本殿,誤爲先送於祭器輸送太廟之時,還爲取來之際,時刻差遲,雖出不察,事極未安,本殿參奉,拿問定罪,當該守僕,囚禁科罪,何如?傳曰,允。
巳時,孝寧殿神輦動駕後,大駕詣宗廟。
大駕至宗廟,入幕次後,政院·玉堂·藥房問安。答曰,知道。大妃殿,遣承旨問安。答曰,知道。
金致龍啓曰,御營廳敎鍊官來言,曾已板子前路結陣矣。進陣於宗廟下前路之意,敢啓。傳曰,知道。
又啓曰,小臣,大妃殿問安進去,下直。傳曰,知道。
大駕入齋室後,王世弟板位問安。答曰,知道。政院·玉堂問安。答曰,知道。
王世弟入齋室後,政院·玉堂問安。答曰,知道。大妃殿·中宮殿,王世弟遣宮官問安。答曰,知道。
金致龍啓曰,祔廟都監郞廳,以都提調意來言,孝寧殿神輦,到幄次奉安時,神座交椅奉來,故奉安於椅上矣。永昭殿·敬寧殿,則交椅不爲奉來,奉安於欄干平床褥席之上,幄次用椅與否,儀注中,初無磨鍊之例,以致如此,而三殿奉安,不宜異同,故兩殿交椅,纔已取來,一體奉安於椅上云矣,敢啓。傳曰,知道。
南就明,以吏曹言啓曰,太廟祭親行敎是時,終獻官,以領議政趙泰耉塡差矣。以都監都提調,神輦隨駕事,勢未及將事,預差領敦寧府事魚有龜,所當陞實,而以御營大將,留鎭啓下云,不得已以礪原君柱,改付標以入之意,敢啓。傳曰,知道。
又啓曰,奠幣瓚爵官本曹參議李眞儒,預差副提學朴弼夢,俱有頉,以大司諫李明彦移差,堂上執禮預差兵曹參議,亦有頉,以禮曹參議權以鎭,改付標以入之意,敢啓。傳曰,知道。
未時,上入太廟,奉審後,還降殿陛,將出廟門時,通禮及守僕,誤以右挾門王世弟所由路引之。南就明啓曰,俄者,殿下奉審太廟,還下殿陛時,守僕不善前導,通禮又未覺察,致有御路誤引之擧,事之未安,莫此爲甚。當該通禮推考,守僕,姑待大祭罷後,推治,何如?出擧條上曰,唯。
上奉審太廟後,仍步向永寧殿。南就明進曰,永寧殿,在太廟之後,且御路迃回,行步處頗遠,乘玉轎以進,何如?右議政崔錫恒進曰,日午正暖,御路稍遠,且奉審太廟之餘,聖體久已勞動,乘玉轎以進,宜矣。上曰,唯。遂以玉轎,詣永寧殿。
上奉審永寧殿,還入齋室後,政院·玉堂·藥房問安。答曰,知道。王世弟奉審太廟·永寧殿後,政院·玉堂問安。答曰,知道。
藥房口傳啓曰,親祭之禮,節次甚遲,各室詣樽所一節,尤爲遲矣。臣等,是用悶慮,今若各詣樽所,親監酌酒,則非但聖躬之有勞,短夜易明,亦爲未安,自前親祭時,有所變通。第一室奠酌時,第二室次次酌酒,預斟待候,俾無玉體久立之勞,而其在禮節,亦爲得中。且前日親祭時,初獻後,卽入小次,今亦依前,初獻後,卽入小次之意,敢啓。傳曰,依爲之。
金致龍啓曰,祔廟都監郞廳,以都提調意來言,三殿諡寶冊奉審後,今方奉安于殿內,而奉安之際,只令廟司看檢,恐有失次生疏之弊,都監堂上二員,郞廳三員,與廟司同入殿內,看檢奉安,似爲得宜云矣,敢啓。傳曰,依爲之。
祔廟都監啓曰,孝寧殿香爐·香盒,先送太廟,以致擧動時刻差遲,當該參奉拿問,守僕囚治事,纔已草記蒙允矣。更爲詳問,則當初都監抄錄祭器中,移用於太廟之數,知委殿司時,香爐亦入其中,而更不以姑留爐盒,擧動時入用之意,捧甘於殿司云,然則不察之失,專在都監,臣等不勝惶恐待罪,參奉與守僕,旣知其無罪,拿問囚治,今姑安徐,何如?傳曰,依允。勿待罪。
趙景命啓曰,孝寧殿香爐·香盒,先送宗廟之故,移奉進發之際,以致移時遲滯,因都監啓辭,本殿官員拿問定罪,守僕囚禁課罪事,允下矣。當該參奉現告之意,終日催促,則稱以互相推諉,不爲來告,拿問命下之後,今至日暮,終不擧〈行〉,紀綱所在,何敢乃爾?當該官員,則本院推考之外,他無請罪之規,下人等,各別嚴囚重治,以懲蔑法之習,何如?傳曰,允。
趙景命啓曰,訓鍊都監·禁衛營·御營廳·禁軍陣敎練官來言,日暮後懸燈,人定後刁斗,天明後落灯之意,敢啓。傳曰,知道。
金致龍啓曰,王世弟百官取次,取稟。傳曰,知道。
假承旨啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
上在昌德宮。停常參·經筵。
三更二點,上自齋室,入太廟,親行孝寧殿祔祭,通禮導上,由正門,就板位,先行四拜,孝寧·永昭·敬寧三殿神輦,以次奉安于殿庭中幄次,配享四臣位板,安于東庭幕次,讀敎官讀敎書,執禮,就三殿神輦前,告辭訖,都監堂上及郞廳,奉三殿神輦,升殿陛之東,隮祔于第十一室。是時,夜氣稍寒,節次甚遲,而上鞠躬而露立于板位者,已久矣。贊禮進曰,曉氣涼冷,節奏將遲,聖體連日勞動之餘,露立此久,不瑕有傷乎?儀注中,有立小次之節目,暫立小次,何如?上曰,予欲立耳。贊禮曰,旣不入小次,立於板位,以經長夜,則疲勞之餘,必有損傷,俯伏,何如?上曰,唯。遂俯伏,未幾,執禮告初獻,贊禮導上,詣各室,行初獻禮訖,還就板位,四拜,仍入小次。王世弟行亞獻,礪原君三獻禮訖,贊禮導上,還就板位,執禮告禮畢,贊禮導上,升殿廡東楹西向坐,行飮福禮訖,還就齋室。
上入齋室後,政院·玉堂·藥房問安。答曰,知道。
大妃殿,遣承旨問安。答曰,知道。王世弟板位問安。答曰,知道。王世弟入齋室後,政院·玉堂問安。答曰,知道。大妃殿·中宮殿,遣宮官問安。答曰,知道。大殿,朝廷二品以上·六曹·大司諫單子問安。答曰,知道。
金致龍啓曰,來十五日,儒生殿講日次,取稟。傳曰,停。
李廷濟啓曰,小臣,大妃殿問安進去,下直。傳曰,知道。
趙景命啓曰,司僕寺內乘來言,捲簾,取稟。傳曰,捲三面。
傳于金致龍曰,頒敎文之敎字,以赦字,付標以入。
朴熙晉啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下,竝宥。
又啓曰,頒敎文之敎字,以赦字付標以入事,命下矣。當依此奉行,而自前陳賀頒敎之日,有頒赦百官加之事命下,故本院,以赦句添入,請招提學,書入赦句,仍稟某罪以下竝宥之意矣。頒敎文,今若改以頒赦文,則頭辭敎大小中外臣民等敎字,有難變改,雖以敎字書之,旣有頒赦之命,則當爲赦文,且無窒礙之端,而下敎如此,惶恐敢稟。傳曰,依前頒敎。
又啓曰,頒赦百官加爲之事,命下矣。弘文提學金一鏡,卽爲牌招,赦句添入之意,敢啓。傳曰,知道。
金致龍,以侍講院言啓曰,今日祔廟祭,王世弟亞獻時,說書兪彦通,以奠爵安置之際,誤觸初獻爵,以致溢爵,雖出無情之事,不可無警責之道,推考,何如?傳曰,允。
大駕還宮後,政院·玉堂·藥房問安。答曰,知道。王世弟板位問安。答曰,知道。大妃殿·中宮殿,政院·玉堂問安。答曰,知道。世弟宮·嬪宮,政院·玉堂問安。答曰,知道。
未時,上御仁政殿,朝近侍,仍御宣政殿,頒赦陳賀。
李廷濟啓曰,在前頒赦之後,時推有蕩滌之例矣。卽今未承受推考傳旨一百三十七張,自本院,依例爻周之意,敢啓。傳曰,知道。
金致龍啓曰,祔廟都監郞廳,以都提調意來言,祔廟之禮已過,本都監所屬監造官三房各一員及員役,今日爲始,減下之意,敢啓。傳曰,知道。
趙景命,以都摠府言啓曰,副摠管李師尙,以義禁府同義禁,赦坐起事,晝仕進去之意,敢啓。傳曰,知道。
南就明,以吏曹言啓曰,在前頒赦時,例有別歲抄之事,今則何以爲之?敢稟。傳曰,書入。
又啓曰,別歲抄書入事,命下矣。準期不敍,褒貶居中居下,竝書入乎?敢稟。傳曰,依爲之。
南就明啓曰,吏曹郞廳來言,百官加下批政事,取稟。傳曰,當日爲之。
有政。吏曹,判書李肇進,參判金一鏡未承批,參議李眞儒服制,左副承旨趙景命進。
吏批啓曰,玉堂闕員,今當差出,而擬望之人乏少,相避竝擬,何如?傳曰,允。
以呂善長爲副校理,李師尙爲大司成,李濟爲尙州牧使,孫景翼機張縣監,洪敍範東部主簿,鄭惟一爲長寧殿別檢,金瑞龜景陽察訪,沈珙爲舍人,李衡齡爲禮賓奉事,洪受濂爲社稷令,百官加下批。
兵批,判書李光佐病,參判金重器進,參議朴彙登,參知柳鳳徵病,左副承旨趙景命進。
以玄悌綱·李泰亨·白興銓·金漢齡·玄孝綱·吳志哲爲副司果,百官加下批。
金致龍,以禮曹言啓曰,祔廟尊崇冊禮後,當設慶科,取考丙辰謄錄,則合七慶,設行大增廣,今此肅宗大王祔廟,仁敬王后·仁顯王后追上徽號,大妃殿尊崇,端懿王后追上冊禮,中宮殿冊禮,王世弟入學,合七慶,設行大增廣,似爲得宜,大臣之意及群議皆如此,以此預先擇日擧行,何如?傳曰,允。
大司諫李明彦,副提學朴弼夢,執義鄭楷,掌令尹大英·金重熙,司諫梁廷虎,持平李普昱·李匡輔,校理權益淳·李顯章,獻納李眞淳,正言具命奎,修撰呂善長·趙翼命,副修撰李明誼啓曰,天下之惡,莫大於謀逆,有國之法,莫重於討賊,不討賊,則君臣之綱絶而國隨而亡矣。臣等,竊附沐浴之義,思竭碎首之忱,爲此不得請不敢退之計焉。賊臣健命,罪逆貫盈,臣等,已悉陳之矣,殿下亦洞燭之矣。固不必每事煩縷,而聯進凶箚,換差副將,乃頤·集同情之逆節,直行備忘,引用痿字,乃頤·集所無之別案,頤·集伏法之後,渠安得一日容息於覆載之間?請圍籬安置罪人健命,亟正邦刑。
泰采,本以狡猾之性,挾其凶譎之計,一自前冬備忘之下,幸其凶計之垂成,遂決黨逆之陰謀,庭籲將撤,諸宰抗爭,則游辭面瞞,外示仍設之意,密地符同,陰逞不測之心,潛與三凶,乘夜謀議,急上聯箚,請定節目,必欲廢逐君父,傾覆宗社而後已,論其罪犯,實與頤·集,無少異同,三尺至嚴,決難容貸,請圍籬安置罪人泰采,按律處斷。
臣等,以頤·集兩賊收孥籍産事,合辭爭執,今已累日,而兪音尙閟,臣等,竊不勝抑菀之至。夫兩兇逆節,畢露於諸賊伏法之招,悉陳於前後討罪之請,業已聖明之所下燭,臣等,姑舍其罪狀,只以法意仰陳焉。孥戮之典,自三代,固已有之。書曰,予其孥戮,汝罔有攸赦,雖於不用命者,其用法之嚴,猶且如此,況於治逆乎?隨坐夷族等律,歷代人君,無不沿用,而至於我國,遵用明律,尤嚴於謀叛大逆,收孥而緣坐,籍産而瀦宅者,自是討逆應行之節目,而比諸夷三族誅九族,亦太寬矣。今此兩賊之所犯罪名,雖斬作萬段,夷滅九族,猶不足以少洩國人之憤,而只賜之死,不能肆市之律者,實是聖朝失刑之大者,況玆孥籍之典,獨行於受其指使之諸賊,而不行於元惡大憝,卽今輿儓爲之語,逆賊亦有貴賤,此蓋痛治逆之不嚴,而譏朝家之失刑也。三尺至嚴,斷不可饒貸,臣等,如非國家刑政之關係至大者,則當此祔禮甫成,聖躬勞動之日,豈敢以此復爲瀆擾哉?誠以大逆一日不討,則亡國之禍必至,王章一時撓屈,則亂賊之患益滋,此臣等所以不以此時煩擾爲嫌,必以得請爲期者也。請亟寢頤命·昌集收孥籍産還收之命。答曰,勿煩。
上在昌德宮。停常參·經筵。
神德王后忌辰齋戒。
大殿·世弟宮,政院·玉堂問安。答曰,知道。大妃殿·中宮殿,藥房口傳問安。答曰,知道。
金致龍啓曰,今日,持公事入侍日次,而連値國忌齋戒,十四日至,頉稟。傳曰,知道。
趙景命,以都摠府言啓曰,副摠管李師尙,以實錄廳堂上,本廳坐起晝仕進去之意,敢啓。傳曰,知道。
藥房副提調臣南就明啓曰,秋陰轉深,日候不適,伏未審夜來,聖體,若何?大妃殿氣候,亦何如?昨日,觸冒風露,達宵行禮,還御法殿,受賀移時,勞動至此,不瑕有損傷乎?王世弟氣候,亦未知,何如?臣不勝區區憂慮,敢來問安。答曰,知道。慈殿氣候安寧,予則無事,世弟氣候,平穩矣。
趙景命啓曰,當此多事之日,右副承旨朴熙晉,今日不爲仕進,卽爲牌招察任,何如?傳曰,允。
金致龍啓曰,永徽殿大祭樂章,不可不前期製進,以爲樂師等敎習之地,而兵曹判書李光佐,以製進事,旣已啓下矣。近日連呈辭疏,不爲承命,累度催促,尙不擧行,兵曹判書李光佐,卽爲牌招,使之製進,何如?傳曰,允。
又以侍講院言啓曰,王世弟永徽殿展謁,以念前親行事,下令矣,分付該曹,擧行,何如?傳曰,允。
又以禮曹言啓曰,王世弟入學,待祔廟尊崇冊禮後擧行事,因大臣陳達,定奪矣。入學吉日,預爲擇定,然後凡干節目及習儀,當爲次第擧行,而若待尊崇冊禮過後擇日,則日晷漸短,事多不便,九月旬望間,先擇吉日,恐合事宜,何如爲之?敢稟。傳曰,依爲之。
李廷濟,以備邊司言啓曰,卽伏見平安監司李眞儉狀啓,則海西飛鴨島所捉淸人十四名,已到中和云,押送咨文,斯速撰出,別定禁軍,騎撥馬,罔夜傳給于領去齎咨官所到處之意,分付該院·該曹,何如?傳曰,允。
又以禮曹言啓曰,三年制畢,祔廟禮成之後,例有展謁文廟,仍爲取人之擧矣。展謁日期,何間推擇乎?敢稟。傳曰,來月旬前,推擇,可也。
大司諫李明彦,副提學朴弼夢,執義鄭楷,司諫梁廷虎,掌令尹大英·金重熙,持平李普昱·李匡輔,校理權益淳·李顯章,獻納李眞淳,正言具命奎,修撰趙翼命,副修撰李明誼啓曰,臣等,以健·采兩賊按法事,合司齊籲,伏閤苦爭,而其言則國人之公誦也。其義則春秋之大經也。一日不討,則爲臣子一日之責,一日不討,則爲宗社一日之憂,誠以彝倫不可以終斁,亂賊不可以不討也。噫,健命一毛一髮,無非惡逆,罄竹決波,書流難盡,主張聯必欲移動天位,誣毁君父,乃敢暴揚異國,至於同堂爲推戴之魁,諸姪主弑逆之謀,締結賊宦,圖得備忘,換差中軍,謀犯宮闕,則其凶謀逆節,至此而益彰著無餘矣。況左相直欲奉行之說,發於賊植之招,其所負犯,有浮於凶集,爲殿下臣子者,何可與此賊,一日共戴一天,以自陷於夷狄禽獸之域乎?三尺之典章斯存,百代之鈇鉞至嚴,請圍籬安置罪人健命,亟正邦刑。隱以爲三手,發以爲聯箚,脈絡同貫,情節相連,其在誅討之典,不宜有所輕重也明矣。泰采,以凶譎之性,懷無將之心,密與諸賊,陰結凶謀,面瞞諸宰,佯許庭籲之仍設,協同三凶,潛上節目之凶箚,其心所在,路人亦知,論其負犯,死有餘罪,請圍籬安置罪人泰采,按律處斷。噫嘻,頤·集通天之罪,可勝誅哉?蓋此二兇,自其父兄之死,常懷怨懟之心,三十年間,爲計日深,慢侮我殿下,敲撼我殿下者,無所不至,至於擔當獨對,沮遏告廟,而路人皆知其心矣。及夫嗣服之後,益懷疑懼之心,締結凶閹,圖行弑逆,指授黨與,謀逼宮闕,論其罪逆,湛族猶輕,而當初賜死,已極失刑,孥籍還寢,處分顚倒,刑法乖舛,群情憤菀,此臣等之所以明目張膽,伏閤齊籲,不得請則不敢止者也。請亟寢頤·集兩凶孥籍還收之命。答曰,勿煩。
再啓曰,伏以臣等,以討復之義,齊聲叫閤,凡幾遭矣。辭窮意竭,不必一一覼縷,請只擧其大義而更陳之。噫,好生惡殺,雖曰帝王之盛德,春生秋殺,自是天地之造化,苟或徒知好生之爲德,而當殺不殺,則是有春而無秋,豈不有乖於體天行政之道乎?殿下試看之,夫主張聯箚,移動天位,誣毁君父,暴揚異國,同堂爲推戴之魁,諸姪主弑逆之謀,締結賊宦,圖得備忘,換差副將,謀犯宮闕,如健命之窮凶極惡,而終逭王法,得保首領者,古今天下,寧有是理?請圍籬安置罪人健命,亟正邦刑。聯箚之計,卽是三手中一也,情節綢繆,脈絡相連,其在國家懲討之典,其不可一刻容貸也,決矣。泰采,以狡譎之性,懷陰凶之心,昨冬備忘之下,大小臣僚,莫不號泣奔走,而泰采,獨何心腸,乃於庭班將撤,諸宰抗爭之日,權辭面瞞,佯許仍設,以絶更籲之路,中夜聚會,叶同三凶,急上節目之箚,唯此負犯,實是人臣之極罪,而尙逭嚴誅,偃息自如,王法由是而益乖,輿情由此而益激,請圍籬安置罪人泰采,按律處斷。頤·集正法之命,當初處分,極其嚴截,旋因異議之橫生,末梢勘律,止於賜死,其爲失刑,自有討逆以來所未有也。況此孥籍之典,自是討罪後應行之節目,初頭臺啓之卽允,蓋出於重逆律之聖意,而曾未幾何,遽寢成命,此何刑法?此何義理?夫兩兇之擔當獨對,沮遏告廟,締結凶閹,圖行弑逆,指授黨與,謀逼宮闕之罪,臣等言之旣悉,殿下察之已熟,今不必一一煩縷,而旣知其爲逆,而不施以逆律者,古今天下,必無之理也。請亟寢頤·集兩兇收孥籍産還收之命。答曰,勿煩。
三啓曰,臣等,以討逆事,合司齊籲,已五日矣。伏閤陳請,已六次矣。辭已窮矣,意已竭矣,而不避煩猥,猶且力爭者,誠以國家有遺患之憂,臣等有共戴之羞,故不得請則不敢退也。噫,健命無將之心,不道之罪,難以毛擧,而姑就其大者而論之,則前冬十月之擧,蓋緣凶黨之迫蹙,致有天位之不安,備忘請還,重臣奮忠,則健命恚恨而急擊之,庭籲將輟,諸宰抗義,則健命慍怒而叱罵之,蒼黃半夜,急急聯箚,必欲迫脅廢黜而後已。又以痿疾二字,媵屬等說,厚誣聖躬,暴揚異國,至於急手之謀,推戴之擧,迭出於同堂至親之間,根蒂旣同,脈絡相連,而陰結凶宦,圖下備忘,密換副將,謀逼宮城,凶圖逆節,彰露無餘,而若其左相直欲奉行云者,尤極兇慘,宗社之不亡,幸耳。追思至今,不覺骨寒。人臣之罪逆若是,而得保首領者,自古及今,未之或聞。邦憲至嚴,決難容貸,請圍籬安置罪人健命,亟正邦刑。王法之所必誅,臣子之所當討者,惟逆而已。泰采,本以凶譎之性,陰蓄無將之心,協同三賊,密定凶計,佯許庭班之仍設,欲絶諸宰籲天之路,潛上節目之聯箚,敢售移動天位之謀,論其負犯,實與三兇,同一逆腸,若使國家無法則已,如其有法,則豈可使此賊,一日容息於覆載之間乎?請圍籬安置罪人泰采,亟命按律處斷。收孥籍産,卽治逆之常典,苟逆焉而不治,治之而不孥,則亂賊無所懲畏,而國隨而亡矣,可不懼哉?今此頤·集謀逆之狀,不可殫擧,蓋挺身獨對,力沮告廟,已是人臣之極罪,而若其指揮子姪,陰圖推戴,驅使門孽,潛謀廢黜,此何等罪惡,此何等凶逆,而殿下於孥籍之請,旣允旋寢,三司齊籲,一兪尙靳,臣等實未曉聖意之攸在也。殿下,若以臣等之言,謂之或過,則盍觀於書經之孥戮,周制之瀦宅也。雖以古聖王好生之德,其用法之嚴,猶且如此,今殿下,獨何顧惜於此賊,而尙不擧應施之典耶?當初賜死,已是失刑之大者,少洩輿憤,惟在於孥戮一款,請亟寢頤·集兩兇收孥籍産還收之命。答曰,勿煩。
四啓曰,健命惡逆之罪,可勝誅哉?潛上聯名之箚,而顯有廢黜之意,暗畫陳兵之計,而益著迫脅之謀,以頤命爲兄,而密定推戴之計,以喜器爲姪,而陰主弑逆之圖,其內外合謀,陰凶情節,固與頤·集兩賊,同一心腸,而至於奏文痿字,暗用桓溫廢其君之語,直行備忘,欲爲集賊所不敢之事。嗚呼,聯箚一事,足以按法,而況陳兵之謀,痿疾之說,直爲奉行等窮凶極惡之罪,疊見層出於伏法諸賊之招,顧此諸罪,雖數人分當,皆將伏法,而今乃萃集於一人之身,而尙今戴頭於天地之間,古今天下,寧有如許王法哉?三尺之廢乖至此,一國之憤菀轉激,請圍籬安置罪人健命,亟正邦刑。泰采之聯箚一事,死有餘罪,蓋前冬備忘,至於再下,凡爲殿下臣子者,莫不奔走遑遑,直欲無生,當此時也,挽回聖心,所當鎭日懇籲,期蒙兪音,而泰采,獨何心腸,陰懷異圖?惟恐庭班久設,天心或悟,瞞答諸宰,佯諾仍設,陰與三兇,潛謀不軌,急上節目之箚,欲逞廢黜之計,論其負犯,實與三兇,無甚異同,如此罪惡貫盈之賊,決不可一日容貸,請圍籬安置罪人泰采,亟命按律處斷。噫,有叛逆則必加誅討,有誅討則必施孥戮,不但祖宗朝三尺至嚴,卽歷代以來不易之常典也。殿下之於頤·集兩兇,賜死之命,雖曰失刑,旣以叛逆誅之,則至如孥籍等事,乃是次第應行之法,而旣允旋寢,未免處分之顚倒,合司齊籲,尙靳聖批之允兪,此則殿下之用法,旣誤於前,又失於後也。兩兇逆節,不待臣等之煩複,聖明業已洞燭,急手主張,出於子姪,掌書推戴,屬乎其身,陰結兇宦,圖得備忘之更下,換差副將,密謀宮城之陳兵。噫,手犯惡逆罪狀,如是狼藉,而律止賜死,不施收司沒官之典,天下寧有是理也哉?刑政乖舛,莫大於此,請亟寢頤命·昌集收孥籍産還收之命。答曰,勿煩。明日入侍。
上在昌德宮。停常參·經筵。
神德王后忌辰。
仁顯王后忌辰齋戒。
藥房副提調臣南就明啓曰,伏未審夜來,聖體,若何?大妃殿氣候,亦復何如?今日,乃是入診日次,而都提調·提調皆有故,不得入來,無以備員入診,何以爲之乎?敢來問安,竝此仰稟。答曰,知道。慈殿氣候安寧,予則無事矣,勿爲入診。大妃殿·中宮殿,藥房口傳問安。答曰,知道。
藥房傳啓後,口傳啓曰,都提調,前病復劇,方在苦痛中,不得入來,提調,出往惠陵役所,未及復命之意,敢啓。傳曰,知道。
南就明啓曰,左承旨任舜元,連日病不仕進,卽爲牌招,何如?傳曰,允。
傳于金致龍曰,史官一員待命,騎馬三匹立之。
南就明啓曰,大臣及二品以上,來詣請對矣。傳曰,引見。
金致龍,以禮曹言啓曰,頃因京畿監司回移,明陵案山外募民入接處,今番西道各陵奉審時,道臣與本陵參奉,偕往垓子外,眼同看審,則所謂募民入接處,乃是明陵·敬陵垓子相連之處,元不掘鑿,無以知的,而兩陵垓子,分明掘破後,可以斷定云。今此募民入接處,當待兩陵垓子定界後,可以擧行,而當此農節,垓子掘鑿之役,勢難爲之,待秋發遣本曹郞廳,定界後,更爲稟處事,允下矣。今月十七日本陵改莎草事,本曹郞廳,旣已出去,所謂募民入接處,郞廳與本陵參奉,眼同看審書啓後,稟處,何如?傳曰,允。
又以禮曹言啓曰,王世弟入學吉日,九月旬望間推擇事,啓稟蒙允矣。令日官推擇,則九月十八日爲吉云,以此日定行,何如?傳曰,允。
又以禮曹言啓曰,今此合慶大增廣別試諸科吉日,當爲推擇矣。今此慶科,不當踰年,而諸科初試·覆試,今年內,勢未及設行,大小科初試,則設行於歲前,覆試則明年正二月間,推擇擧行,何如?傳曰,允。
又以禮曹言啓曰,謁聖吉日,來月旬前推擇事,命下矣。令日官推擇,則初九日爲吉,而與拜表日相値,十五日亦吉云,以十五日定行乎?敢稟。傳曰,依爲之。
又以禮曹言啓曰,增廣,例有圓點及講經,而近來糜費甚多,久不設行,今亦依近例,除圓點講經,不設館試,只設兩所,而館試試取之數,分屬兩所,何如?傳曰,允。
又以禮曹言啓曰,卽接獻陵參奉所報,則本陵禁標內長谷林藪中,今月初五日,廣州居民十三歲兒起男,及初八日果川居民十四歲兒戒男,俱爲摘取山果,爲惡虎囕死,事極驚慘,斯速捕捉,以爲陵軍巡山之地云。陵寢禁標內,有此虎患,極爲驚駭,依例令軍門發遣將校,期於必捕之意,分付,何如?傳曰,允。
又以惠陵石物追排都監言啓曰,都監諸役,旣已完畢,儀軌節目,參考謄錄,別單書入之意,敢啓。傳曰,知道。
李廷濟,以禮曹言啓曰,因侍講院草記,王世弟永徽殿展謁,以念前定行事,命下矣。令日官推擇,則十六日,尊崇冊禮習儀,而兼行永徽殿進冊寶改題主習儀,十七日八日,國忌及齋戒,十九日,十惡拘忌,二十日,乃王大妃殿定尊號上箋,念後晦前,連有國忌及內外習儀相値,今月內,無無故推移之日云,何以爲之?敢稟。傳曰,開月旬前推擇,可也。
又以禮曹言啓曰,端懿王后追上冊禮後,似當有陳賀之擧,而國朝旣無可據前例,此係事體之重者,臣曹不敢擅便,問議于大臣,稟處,何如?傳曰,允。
又以禮曹言啓曰,今此文廟展謁時,王世弟隨駕磨鍊乎?敢稟。傳曰,依爲之。
又以禮曹言啓曰,文廟展謁時,當以酌獻禮磨鍊,而仍爲取人事,亦依例啓下矣。酌獻禮後,親臨試士,已成近例,何以爲之?敢稟。傳曰,依爲之。
又以實錄廳郞廳,以摠裁官意啓曰,三房郞廳李濟外任,代以輔德鄭壽期差下,一房郞廳金始炯,病難察任,改差,其代,以宗廟令李景說差下,竝卽牌招察任,何如?傳曰,允。
趙景命,以御營廳言啓曰,因禮曹草記,獻陵禁標內,惡虎橫行,囕殺居民,陵寢至近之地,有此虎患,極爲驚駭,令軍門期於捕捉事,命下矣。本廳牙兵五十名,將校率領,今日出送之意,敢啓。傳曰,知道。
巳時,上御熙政堂,右議政崔錫恒,左參贊姜鋧,兵曹判書兼判義禁李光佐,吏曹判書李肇,戶曹判書金演,禮曹判書李台佐,刑曹判書趙泰億,工曹判書韓配夏,漢城判尹尹就商,知義禁朴泰恒,吏曹參判金一鏡,禮曹參判柳重茂,兵曹參判金重器,刑曹參判李森,漢城左尹金始煥,右尹申翊夏,副摠管尹遇進·李暉,開城留守李世最,大司成李師尙,都承旨南就明,左承旨任舜元,右承旨金致龍,左副承旨趙景命,右副承旨朴熙晉,同副承旨李廷濟,大司諫李明彦,副提學朴弼夢,執義鄭楷,司諫梁廷虎,掌令尹大英·金重熙,校理權益淳·李顯章,持平李普昱·李匡輔,獻納李眞淳,正言具命奎,副校理呂善長,修撰趙翼命,副修撰李明誼,假注書尹宗臣,記事官宋寅命·申致雲等入侍。
諸臣,以次就班訖,右議政崔錫恒進曰,再昨祔太廟時,達夜將事之餘,仍爲親臨受賀,連日勞攘之後,聖體,若何?上曰,無事矣。錫恒曰,大妃殿氣候,何如?上曰,安寧矣。錫恒曰,中宮殿氣候,亦一樣乎?上曰,唯。錫恒曰,王世弟氣候,一樣平穩乎?上曰,唯。錫恒曰,今此三司伏閤之擧,實是一國公共之論,而爭執累日,天聽愈邈,臣等不勝悶鬱之忱,敢此請對,昨夜伏閤四啓之批,有明日入侍之敎,三司諸臣,先爲陳達之後,臣等繼爲論奏,何如?上曰,唯。於是,錫恒顧謂三司曰,公等進奏。大司諫李明彦,遂進讀圍籬安置罪人健命亟正邦刑啓。上曰,勿煩。明彦又讀泰采按律處斷啓。上曰,勿煩。明彦又讀請寢頤命·昌集收孥籍〈産〉還收之命啓。上曰,勿煩。錫恒曰,夫頤命·昌集兇謀逆節,畢露於前後推案,明白彰著,至於就章之招,尤極狼藉,三司合辭與伏閤啓辭中,其所臚列,更更餘蘊,則於其憯毒之謀,兇祕之節,殿下非不洞燭,而至於正法之請,尙今留難,終靳一兪,實未曉聖意之攸在也。逆節旣如是彰露,公議又如是憤激,而終不允從,則將至於國不得爲國,人不得爲人,殿下雖欲不從,其可得乎?況此兩兇,旣已賜死,殿下亦旣知其逆節,故夬許賜盡之命,則夫孥籍一款,自是逆律中次第應行之節目,當初之旣允旋寢,固已大怫於輿情,而今日之延拖違拒,未免隳失於王章,國家懲討之典,豈容如是?且告廟頒赦,尤不可不及時爲之,而至今稽延,了當無期,名曰討逆,而事多牽掣,將無以成樣,其何以懲惡逆而服人心乎?伏願夬從公共之論,少洩神人之憤焉。上曰,勿煩。錫恒曰,臣等,合辭交陳,詳論其兇逆之節,竊冀準請,而每承聖批,只以勿煩二字爲敎,抑菀甚矣。今日則臣等,以不得請則不敢退爲期,孥籍之請,恐不可不從,而至若健命罪狀,前後賊招,畢露無餘,正植,以其腹心親屬,承款納招,而至以備忘若下,則直爲擧行之說,首發於健命之口云,論其逆節,無異昌集,公議齊發,伏閤累日,尙此留難者,抑獨何哉?三司爭執之言蓋以爲,逆狀旣著,當直爲正刑,不必待鞫問,而臣之賤見,終有所不然者,不待取服,直爲正刑,旣違法例,且關後弊,頃於前席,略陳其槪,今不可變其前見,而三司公共之論,如是齊發,特從公議,在所不已,至於泰采罪狀,三司論列,詳悉無餘,臣何敢更贅已陳之言乎?快賜允從,宜矣。上曰,勿煩。金一鏡進曰,逆爲天下之極罪,國有治逆之大法,小臣待罪金吾,按此逆獄,前後七十餘日矣。承款伏法之諸賊,罔非頤·集之私人,則兩兇,實爲其元惡大憝,而逆節兇謀,旣盡彰著之後,孥籍之請,不宜一刻留難,而今者,三司伏閤而苦爭,大臣登對而力請,殿下尙靳兪音,臣竊訝惑焉。夫治逆之法,萬古不易之典,殿下若終是靳允,則其將於國法,何如也?臣等之所以事殿下者,亦不過分義而已。今不正四兇之罪,則臣恐君臣之分義,壞盡無餘,而殿下之國,不免於危墊之域矣。俄者臺啓,有雖不能僇尸等語,臣以爲未快矣。兩賊之窮凶極惡,實合跪尸之誅,則收孥籍産,不過爲末減之律,而殿下違怫輿情,不徇公議,抑獨何哉?殿下若以四兇,謂非逆賊則已,旣曰凶逆,而至命臣等而按治,則至於應行之典,尙靳兪音者,臣實未曉也。右相曰,一鏡之言,是矣。旣曰逆賊,而不施逆律,似是理外,盍賜允從?姜鋧曰,合司伏閤,三司之所爭者公議,反覆力請,大臣之所陳者至誠,伏願殿下,亟賜兪音。一鏡曰,治討不嚴,國綱凌夷,逆黨潛布,人心危懼,亟行治逆之律,以誅其元惡大憝,然後方可以鎭一國波蕩之人心,除宗社無窮之後憂,殿下何不念及於此耶?李光佐曰,昨年十月,聖復投進凶疏,而爲其時大臣者,終無一言,臣於其月十一·二日之間,陳疏以爲,大臣之臣節,掃地盡矣,聖明想必記有之矣。今日大臣之所陳,乃是天經地義,而縷縷陳請,苦靳一兪,實未曉聖意者,誠如一鏡言也。若曰凶逆,則盍施應行之律,若曰非逆,則奈何設鞫廳而按治乎?臣待罪金吾,奉命按獄,亦過一朔,詳見其前後文案矣,更圖備忘,直爲奉行之說,狼藉於賊招,有逆以來,寧有如許憯毒者乎?雖以私家言之,苟有外人爲盜,則除去然後,其家可安,況國家乎?有逆則斬僇殄滅,然後可以除後患,可以懲人心,而今於彰著之逆,未施應行之律,則人心難懲,後患可畏,殿下獨不念宗社之重,而乃爲此泄泄耶?錫恒曰,器遠·自點,皆是元勳大臣,而身旣爲逆,則仁·孝兩朝,不少容貸,竝施孥戮之典,許積,顧命大臣,而先大王,初不持難,亦行收司之律,殿下獨於頤·集兩兇,尙靳孥籍之典者,抑何故也?況告廟頒赦,不宜少緩,兇逆之魁,尙未伏誅,應行之典,尙未擧行,名雖討逆,所治者枝葉而已。朝家刑政,若是其乖舛,而其何以爲國乎?金演曰,國家治逆,厥法孥戮,大臣之言,盍賜允從?上曰,勿煩。錫恒曰,諸臣縷陳之言,實是擧國公共之論,固當夬從,如其不爾,亦宜開示聖意,而苦口力爭之餘,只下勿煩二字,以爲拒諫之良方,臣竊慨然也。去夜三司伏閤之批,有明日入侍之敎,臣等以爲,若至前席,必蒙兪許,冀得準請矣。及至筵中,齊聲仰請,而一向牢拒,無異前日,天意所在,誠未曉也。一鏡曰,殿下於兩兇,初允正刑之請,又施賜死之律,則殿下亦旣知兩兇之爲逆,而今於應行之典,苦靳兪可者,何也?若曰,兩兇罪狀如此,此非逆也。不可施逆律云爾,則容有辭矣,而今乃不然,名以逆賊,而不得行治逆之典,如此而亦可謂國有典章乎?去夜伏閤之批,明日入侍之敎,實出於意望之外,大小臣僚,擧冀其蒙允於前席矣。今又違拒,尙不允許,未知三司之引接,果有何意耶?今日入侍諸臣中,或有與四兇爲至親者,而不敢言嫌,同入陳請,雖以此見之,亦可知討逆之不可不嚴也。殿下雖欲不從,其可得乎?李肇曰,今此逆節,非特一二事,三手凶謀,狼藉憯毒,苟有一毫可恕之端,大小群僚,三司諸臣,安敢苦爭於咫尺前席,而必欲蒙允而後已乎?前冬十月事,尙忍言哉?臣於其時,目覩其景象,宗社之岌岌,聖躬之危逼,果如何哉?及至聯箚一出,天位幾圮,人心波蕩,國事罔極,得有今日,莫非天幸,苟究其遽撤庭籲,直請節目之情節,則逆肚禍心,明白綻露,何待他罪,而斷其逆案乎?收孥籍産,在所不已,正刑按律,亦是公議,伏願殿下,克念王法,俯從三司,亟正四罪焉。錫恒曰,亂臣賊子,何代無之,而今番逆獄,乃是國朝以來所未有之大變,而殿下所以處之者,視若尋常,恬不爲怪,將置三百年宗社於何地乎?至於孥籍事,不過爲節目間應行者,而以殿下旣允還寢之故,告廟·頒赦等事,尙未擧行,名曰治逆,而事事如此,今雖設鞫,舍其根本,而治其枝葉,若不能痛治其渠魁,則安用設鞫爲哉?一鏡曰,今此逆賊,大而將相,小而儒生,外則閫帥,內則宦寺,至於常人之奴,亦有同參,其徒寔繁,其計至密矣。倘能快施逆律,窮治巨魁,則庶幾有懲艾之心,以絶禍根,而今乃不然,呑舟之魚,輒至漏網,脅從之徒,相繼伏法,王章不行,國綱頹夷,故少無懲畏,益肆怨毒,安知夫反側之徒,隱伏於不知之中,不爲日後宗社之憂乎?殿下何可輕三百年付托之重,而不思嚴懲討之義哉?韓配夏曰,四兇逆狀,諸臣旣已詳陳,臣不必煩縷,而今此逆節之妖惡,實千古所無之變也。治逆之不嚴,亦千古所無之事也。殿下於如許之逆,終不能痛治,則臣恐殿下之國,不免於危亡矣。臣老而不死,豈料今日,目覩國家治逆不嚴,危亡之禍,將在於朝夕乎?言念至此,寧欲無訛也。李台佐曰,君臣分義,天經地緯,一有干犯,必殺無赦,今此大臣·三司所陳請,係是一國公共之論,此若不從,君臣之分墜,而人不爲人,國不爲國矣,快賜兪音。都承旨南就明進曰,左承旨任舜元,今日牌招,而未及入來之前,遽爲登對,故不得偕入矣。今者舜元,來詣閤門外云,使之入來,同爲登對,何如?上曰,唯。就明曰,任舜元,旣有入來登對之敎,使注書往閤門外,招入,何如?上曰,唯。假注書尹宗臣,趨出閤門外,招任舜元以入。金一鏡曰,殿下若於健命逆狀,有所疑晦,則設鞫得情,何如?孝廟朝,金自點謀逆,則亦爲刑推矣。錫恒曰,一鏡之言,誠爲明快矣。罪犯惡逆,則雖微賤之人,亦皆拿鞫得情,結案取招後,方施典刑,何可以曾經三事之人,不加刑訊,徑先正法乎?臣在鞫廳時,取考孝宗朝辛卯年自點推案,則自點被拿後,不卽刑推矣。及至子與孫承款之後,上下敎曰,此罪人,功存社稷,故不欲刑訊矣,今則逆節如是彰著,始命刑推。同義禁洪茂績曰,自點子若孫,箇箇直招,今無可問之事,不必待承款,直爲正刑,有何所妨乎?上曰,此則不然,後世,若有鍜鍊成獄,而以此藉口,不待取服,徑先正刑,則豈不爲日後之大弊乎?卽施刑訊,至三次第三度,承款伏法,自點,以元勳大臣,尙且如此,今此健命之罪,逆狀雖已畢露,徑先正刑,豈無後弊乎?朴泰恒曰,大臣所達,節節宜矣。四凶逆節,極爲憯毒,論其罪狀,雖不待時處斬,可也,而殿下於頤·集,則旣允孥籍,不日還收,健賊之陰兇妖惡,潛通逆謀者,返不如昌集之肆然爲逆,而靳其正刑,泰采之詭譎狡猾,面謾諸宰者,實爲聯箚之主張,而不許其按律,淵衷所在,雖未可曉,而揆以王法,寧不寒心?伏願聖明,仰念宗社,俯察輿情,亟從大臣之言。一鏡曰,殿下於健命之罪,若以直許正刑爲難,則嚴鞫得情,結案取招後,誅之可也,而二者之間,俱無兪音,苟使健賊輩通天之罪,一日容息於覆載之間,則何以懲後世之人臣哉?伏願殿下,念玆在玆。錫恒曰,臣與一鏡之意,與三司之言,大同小異,三司所執,在於逆狀旣著,不必待取服,而臣等則以爲,依法拿鞫,結案取招後正刑,方合於法例,所爭,不過節目間事耳。各陳所見,有何不可乎?泰恒曰,臣以俚語仰達,可乎?近來俚語曰,兩班爲逆則生,常人爲逆則死,此出於憤慨譏諷之心,觀乎此言,亦可見人情矣。南就明曰,凡關係鞫獄之事,宜自鞫廳擧行者,而每須臺諫之啓請,此亦未安矣。泰恒〈曰〉,臣之前言,有未盡達者矣。今番治逆,中庶之爲其枝葉者,次第伏法,將相之爲其根本者,尙逭王章,俚語之譏諷,不亦宜乎?一鏡曰,泰恒言,是矣。身爲將相,主張凶謀者,實爲巨魁,而王章旣格,末律猶靳,彼以中庶,受其指使者,乃其卒徒,而俱正邦憲,始論逆律,爲逆則同也,而特以有勢無勢之故,或難於明施典刑,或輕於快行王法,堂堂三尺之典,何如是低昻乎?國綱頹廢,人心憤鬱,至有兩班逆·常人逆之說,此雖無識之言,其爲朝廷之羞則何如也?健命之逆狀,明白狼藉,別無盤問之端,然若以直許正刑爲難,則何不依自點例,快許鞫問乎?錫恒曰,自點之孫世龍,卽仁祖朝駙馬也。仁廟晩年,得翁主,鍾愛至矣。世龍雖已承款,孝廟不忍加誅,臺啓爭執,而未卽允許矣。臺諫,爭論不已,孝廟下敎曰,予之所持者,私恩也,臺諫所爭者,公法也,不可以私恩廢公法,終至依啓。以孝廟仁孝之心,於先朝鍾愛之人,斷以大義,尙不容貸,此豈非今日殿下之所當取則者乎?光佐曰,逆之爲逆,將以危聖躬也,危宗社也。殿下若於此逆,有所容貸,則聖躬危矣,宗社危矣。昨冬賊復投疏,聖敎非常,而其時,爲大臣者,終無一言。右相臣崔錫恒,以伊時重臣,中夜請對,堇堇還收,則渠等,反生恚怒,請推其稟請之承旨,渠輩無殿下之心,於此著矣。有逆如此,而其所懲治,寧容若是乎?苟非此等事,則或可施好生之仁矣,如許治逆之際,何可論好生之德,而懲討之道,若是不嚴,則爲今日臣子者,孰不欲沫血飮泣而爭之乎?泰恒曰,殿下若以兩兇,爲先朝舊臣,不忍施逆律,則是有不然者,器遠·自點之於仁廟,有同起草昧之功,而孝廟尙且孥戮,則況頤·集乎?大臣諸宰之所達,乃是大經大法,盍賜允兪,且以事勢言之,設此鞫獄,今幾月矣。收殺遲速,只在於蒙允早晩,而每以勿煩爲敎,殿下若終不允此請,則雖經年閱歲,諸臣之爭論,決不可止矣。若或止之,則從前爭執,皆歸於不誠之窠臼,孰不以準請爲期乎?設鞫以來,諸賊之伏法者,不爲不多,而罪關惡逆,輒加殄滅,此乃奉行天討之意,苟以刑戮之多爲難,而當殺不殺,則有以傷天心致災殃矣。一鏡曰,以庚申逆獄言之,楨爲仁廟親孫,而尙加孥戮,則今此兩兇之孥籍,殿下何所愛惜,而至今留難乎?右相曰,曾在先朝庚申治獄時,楨以骨肉至親,六次嚴刑後,終至參酌賜死,吳始壽,曾經三事之人,而始下除尋常各別嚴刑之命,因鞫廳請對,亦至參酌賜死,今乃以曾經大臣之故,不當施刑云者,臣實未曉也。泰恒曰,以今番逆獄,較諸庚申,則憯毒妖惡,不啻倍蓰,行藥之謀,挾匕之事,至今思之,不覺寒粟之遍體,未知庚申,亦有是事否?今日治討之典,似當較嚴於庚申矣。大抵治逆,如治水火,治水者,塞絶其源,治火者,撲滅乃盡,然後方可無後患矣。一鏡曰,臣等,雖不肖,亦殿下之所任使者耳。前後力陳,不啻縷縷,而終未承一字下敎,臣等之所以見待於殿下者,非不知太薄,而猶不能知止,終始爭論者,誠以事關宗社,有所不獲已故也。殿下縱輕視臣等,而不從其言,將於祖宗治逆之法,何哉?右相曰,漢文帝之言曰,法者,高皇帝之法,非朕所得私也。今此治逆之法,亦我太祖·太宗之法,非殿下所可低仰,而孥籍常典,亦此靳許,誠不勝泄泄矣。趙泰億曰,罪人泰采,臣之堂兄,旣異他罪人,則臣於此事,不可參涉,且金一鏡,至以爲逆賊至親,則臣當闔門竢罪,何可有言乎?然,昨年十月,賊復投疏,備忘還收後,中外鼎沸,以爲必復有非常之事矣。小臣,首請入侍,論頤·集終無一言之罪,至請譴責兩兇輩,君臣分義之掃地,臣於其時,固已索言,今更無可達之言矣。一鏡曰,泰億之言,似爲引嫌而發,然未曉臣本意,臣意則以爲,今此討逆,事係至公,故雖有爲其至親者,亦不敢言嫌,而同入諫請云爾,非敢有指斥之意也。光佐曰,臣則私事猥褻,初不敢言親嫌矣。一鏡曰,逆賊天紀,臣之妻姪也,臣亦有親嫌,而有不敢顧嫌,按治其獄矣。金重器曰,自古治逆,厥有常刑,顧今四兇,何等惡逆,三司爭執,亦幾月矣。一向持難,大拂輿情,今日登對,擧期準請,故大臣諸宰,相繼力陳,大法卒不可不行,群情亦不可不慰,伏願聖明,亟賜允兪焉。李師尙曰,臣久忝臺閣,屢陳此事,連參鞫坐,詳知文案,今此諸臣之力請,亶出於守法忠國之意,而一向違拒,實未曉聖意也。殿下博攷前史,有逆以來,曾有如頤·集者乎?兇逆之節,憯毒之謀,聖明非不洞察,而孥籍常典,尙今靳兪者,抑何故哉?健命,以君父所無之過,暴揚異國,論以漢法,大不敬也,而至今偃息,孰不憤惋,巨魁未施王章,黨與無所懲畏,孰能知反側之徒,隱伏何處,而包藏何等心乎?宗社之憂無窮,須加商量焉。李森曰,臣以武臣,未識義理,然自古及今,未聞逆賊之不施逆律者也。臣待罪捕廳,受任譏察,得其兇劍之後,豈有不摩劍而泣者乎?金始煥曰,國事莫重於刑政,刑政莫大於討逆,而治逆常典,只行於黨與,攸司末律,未施於元惡,其爲失刑,果如何哉?健·采罪狀,狼藉兇慘,晷刻容存,亦爲失刑,而三司之請,至今不允者,抑何故也?臣雖晩參鞫坐,詳見前後文案,則如許兇逆,實是千古所無,而諸臣正法之請,終始留難,誠切泄泄矣。李世最曰,大小諸臣,詳陳逆狀,而終無發落,不使臣子,快知聖意,豈不抑菀乎?柳重茂曰,小臣待罪金吾,按獄最久,前後推案,比在外諸臣,尤極詳知,四兇之凶獰逆節,實無一毫容貸之端,而孥籍正刑之律,尙未施行,靳許之淵衷,雖未測知,然爲人臣子,不討君父之讐,則寧有欲生之心乎?謀爲推戴,陰圖廢黜者,而不能施孥籍之典,更圖備忘,直欲奉行者,而不能行正刑之律,則是臣等將與宗社之賊,共立一天之下,而目見三百年治逆之大法,一朝隳壞而不能捄也。言念至此,曷勝憂惶之忱哉?追想昨年事,三百年宗社,而危如一縷,而幸賴陰騭,得有今日,惟天惟祖宗,眷顧我殿下,而殿下獨不念付托之重乎?臣等,非敢以殺戮,導我殿下,誠以亂逆不討,則禍在宗社,危逼聖躬,故不得已殄滅誅殛,以絶後患故耳。伏願聖明,俯諒悶迫之忱,亟從三司之請焉。右相曰,半日前席,苦口力爭,而天聽邈然,未承一字下敎,此莫非誠意淺薄之致,惶悚之餘,還切愧赧矣。一鏡曰,人君,以大臣爲股肱,倚任國事,則其所以尊禮大臣,當如何哉?今者大臣,縷縷陳達之餘,終至引咎,而迄無發落,殿下所以待大臣之道,何其太薄耶?誠切慨然矣。錫恒曰,如臣無似,不過承乏充位而已,何敢以大臣自處乎?然,若以臣爲不肖,而初不置此地則已,旣授此任之後,必須用其言然後,方可以盡其職事,而半日固爭,非但不從,終無一言開示之敎,臣誠內愧,不知所達矣。申翊夏曰,大小諸臣,半日力爭,未蒙兪音,臣未知殿下,以四兇謂非逆賊而然耶?抑以四兇曾在三事之列,故出於重大臣之意而不忍加誅耶?身爲惡逆,罪關宗社,則寧有顧大臣之道乎?一鏡曰,大臣,例有權勢,故自古逆賊,多出大臣之中矣。錫恒曰,孟子曰,萬乘之國,取其國者,必千乘之家,千乘之國,取其國者,必百乘之家。彼爲逆之徒,必皆盜竊權柄而後,方逞簒奪之謀。今此犯逆之類,皆以世家大族,久執國柄,終至於此者,誠以不奪不厭故也。且前後賊招,盡載推案,已經睿覽,殿下旣已詳知其情節,而終不繩以治逆之律,亂賊何以懲艾,人心何以鎭服乎?李萬選曰,殿下博攷前牒,罪如四凶,而得保首領者,漢唐以下,果有幾人?俄者一鏡言,是矣。若曰非逆,則快賜下敎,以爲四兇之事如此,此非逆也。使群下曉然知之,若以謂逆,則何不施逆律,以正其罪乎?健命之罪,浮於昌集,誣毁聖躬,暴揚異國,更圖備忘,直欲奉行,究其情節,萬戮猶輕,一日容息,寧不痛惋?今日朝臣,或與四凶,爲其至親,或爲姻婭,而不敢顧嫌,同聲仰請,以此觀之,亦可知其罪逆矣。小臣忝爲攝价,今方銜命於外國,彼中之人,若曰,爾國之健命,誣爾君父,而何至今不誅云爾,則臣將以何辭對之乎?臣等,誓不與此賊俱生,亟賜允從焉。李明彦曰,臣等,誠意淺薄,伏閤累日,不能感回天聽。昨欲煩復陳請之際,遽有明日入侍之敎,臣等,或冀其前席陳奏,得承兪音,且伏閤,事體重大,難過三日,故今日,則大小臣僚,相率登對,反復力陳,期於準請,而縷縷陳達,未承明白之敎,揆以吁咈之義,恐非待臣僚之道也。朴弼夢曰,臣雖萬萬不似,前後待罪三司,自初至終,累陳討逆之義,比於諸臣,最久而屢矣。且合司伏閤,反復爭論之餘,辭窮意竭,更無可陳,而第有所區區深慮者焉。未知天意或以爲,治逆旣已痛快,永絶後患,更無可憂者耶?臣以爲方今之憂,最大矣。夫斃於杖下,曁承款伏法者,未爲不多,而皆其黨與之受其指使者耳。至於元兇巨魁之主張逆謀者,則或屢變處分,未能快施王章,或偃息牖下,有同無故平人,名曰討逆,而徒治其末,未除其根,則安足以懲艾餘黨,而杜絶禍根乎?且買藥階梯,未能摘發,莫知其駭機禍胎,藏在何處,則方今之憂,顧不大歟?追惟昨年事,宗社之不底顚亡,僅如一髮,而幸賴於皇天默佑,得有今日。然旣設逆獄,罪人斯得,而置而不治,只誅其徒黨,殺蛇而不斷其脊,則餘毒益烈,伐木而不去其根,則孽芽必萌,臣恐凶逆餘黨,益肆凶毒,而無形之禍,竊發於不知之中矣,此豈非大可慮者乎?昨日,以達夜陳啓爲計,而仍伏念聖躬,連日勞悴之餘,終宵煩瀆,不瑕有傷,且承明日入侍之敎,或冀其登對時蒙允,達宵企望矣。一向違拒,無異前日,此莫非臣等誠意淺薄,爲殿下輕視之致,然其所苦陳,寔出於爲宗社憂慮之忱,則何不念及於此,而一向邁邁耶?實未曉天意之攸在也。明彦曰,買藥階梯,未能摘發,無形之禍,實有可慮云者,誠如弼夢之言,而非但此也。四凶,以故家大族,世執國命,其門生故吏,布置中外,隱伏蚪結,共濟凶謀,苟不能窮治巨魁,痛除根柢,則臣恐反側餘黨,益無懲畏,肆其餘毒,爲宗社日後無窮之憂也。伏願聖明,亟加體念焉。弼夢曰,俄者大臣所陳,無不合當,而至於鞫問一款,臣以爲不然矣。夫鞫問者,罪狀未著,有可疑之事然後,方設鞫問而究覈焉。健命罪逆,明白狼藉,則何待鞫問乎?大臣之言,固爲不快,而金一鏡直請鞫問,極爲非是矣。一鏡曰,臣非不知健命罪狀,無待鞫問,而直加正刑,固爲嚴快,然正刑之請,尙未蒙允,故不獲已,至請鞫問,蓋出於悶迫之忱矣。弼夢曰,正刑,旣是當刑,則告君之辭,當以正大者陳之,豈容如是其委曲乎?雖出於悶迫之忱,終未知其妥當矣。右相曰,俄者弼夢之言,實出忠愛殿下之至意也。前冬大處分之後,凶逆餘黨,締結內外,通賄之迹,行藥之謀,狼藉於諸賊之招,以此推之,則內間近密之地,潛藏隱伏之類,何可保其必無,而防微慮患之道,又何可暫弛乎?必於元惡大憝,嚴其懲討,則此等幺麽狐鼠輩,自當慴伏,而今乃不爾,本末倒置,刑政乖舛,餘黨之隱伏者,殫冠相慶,恣行無忌,無足怪也。上曰,史官宋寅明,御坐至近之地,頻頻仰視,極爲無嚴,姑先罷職。寅明蒼黃趨出之際,上又下敎曰,渠安敢不爲端正俯伏,而頻熟予面乎?承旨何不請推?南就明進曰,臣等,從傍俯伏之際,史官有此失儀之事,而未及覺察,不得請推,惶恐待罪。上微笑而無發落矣。右相進曰,日勢過午,聖體想有疲勞,臣等姑爲少退,待晝水剌進御後,還爲入侍,何如?上曰,唯。於是,大臣以下,以次退出,待於閤門外,時未時矣。申時,上有還爲入侍之命,大臣以下還入之際,記事官趙顯命,宋寅明罷職代入侍,副摠管尹遇進·李暉,右尹申翊夏等,自閤門外退去。
諸臣,以次就班訖,右相進曰,臣等,與二品以上三司諸臣,苦口力爭,而終無發落,今復煩陳,極知惶愧,而此事,不可不準請,故復此仰達矣。反覆論奏,已過半日,辭已窮矣,意已竭矣。唯願三司公議,快賜允從,以鎭人心,以懲惡逆焉。明彦曰,殿下於孥籍之請,旣允旋寢,當初賜允之時,其以爲兩兇之罪,賜死足矣。收孥籍産,無已太過,而重違諸臣之請,强意允從耶?兩兇通天之罪,實爲宗社之賊,則殿下亦豈不知孥籍之爲常典,而特以原初賜死,大失治逆之常刑,故末梢處分,未免屢至於變改,言念至此,寧不慨然?至於健命,乘夜聯箚,潛圖備忘,宮城扈衛等事,無不同參,則逆節兇圖,無異頤·集,誣毁聖躬,暴揚異國,添一罪案,浮於兩兇,堂堂三尺,不宜異同,而旣死兩逆,雖爲失刑,略伸誅討之典,獨使健賊,尙今偃息於牖下,有同無故之人,揆以法理,豈不乖舛?泰采,以其兇譎之性,巧密之計,內懷觀望之心,而外掩投合之迹矣。及至前冬備忘遽下,事機叵測之後,顯與三兇,爛漫連謀,欺誑諸宰,至上節目之箚,究其情節,論其罪狀,則按律之請,豈非一國之公議乎?伏願聖明,快垂允許之音。右相曰,今此兇逆,非但朝臣皆曰可殺,國人亦曰可殺,殿下若終始靳兪,則何以慰抑鬱之群情乎?明彦曰,討逆之不嚴,莫甚於今日,故兇逆餘黨,少無懲畏,益肆咆哱,至以今之逆獄,比之於己卯士禍,究其旨意,寧不痛惋乎?弼夢曰,小臣,亦有所聞,逆黨之位至崇班者,亦於稠廣之中,誦言兩兇之事曰,若使此輩,眞爲逆賊,則其所以治之者,何止於賜死云,餘黨之不爲懲戢,莫非失刑之致,則孥籍正法之請,何可不從乎?梁廷虎曰,人臣極罪,無過於亂逆,國家大法,莫嚴於治逆,有逆不討,討而不嚴,則人心何以懲畏,國法何以持守乎?臣向在下邑,未詳其情節矣。比忝臺閣,連進鞫坐,細覽其前後文案,則挾匕行藥之謀,聚貨通賄之迹,節節慘毒,事事陰凶,逆節未售,兇計先露者,莫非天幸,到今追思,尙不覺懍然骨竦,殿下非不知如許情節,而孥籍之請,旣允旋寢,爭執累月,尙靳一兪,抑何故也。此莫非群下不善奉承之致,然今日大小諸臣之苦口力爭,亶出血誠,則何不快回天聽,顯賜兪音乎?且健命,旣與兩凶,爛漫同逆,而至於奏文中痿疾二字,及誣毁聖躬等罪目,添一逆案,則正法之請,何可留難乎?鄭楷曰,此賊一日不討,則爲宗社一日之憂,一時不討,則爲宗社一時之憂,豈不大可懼哉?尹大英曰,以今四兇之罪,論之以漢法,則或爲大逆不道,或爲大不敬人人臣之罪犯至此,而寧有可生之理乎?追思昨年事,毛骨俱靑,幸賴聖斷赫然,廟筭靈長,得有今日,然懲討之典,若是不嚴,日後之憂,當如何哉?三司諸臣,累朔爭執,旣爲合司,至於伏閤,而誠意淺薄,未回天聽,今日登對,誠以準請爲期耳。古人,有以微細事,至於引裾,臣等,若於此事,不得蒙允,則雖終晷達夜,亦不敢退去矣。一鏡曰,古人云,惡惡而不能去,其國亡,況不治凶逆,而其國能免於危亡乎?昨年,群凶彌滿朝廷,禍迫宗社,危逼聖躬,時勢事機,將至罔極,而殿下以雷厲風飛之威,一夜之間,廓淸朝著,改危就安,振肅頹綱,不越乎一號令一擧措,而至於治逆之典,獨不用風雷之威,何哉?李眞淳曰,君臣之義,非五倫之綱乎?國家所重,非三尺之典乎?爲人臣子,而讐視君父,陰圖簒弑,則倫紀之斁滅極矣。討逆不嚴,而徒治黨與,縱其渠魁,則典章之隳壞甚矣。法壞倫亡,而邦之不顚,非臣攸聞,蓋此逆節,非一朝一夕之故也。沮遏告廟,擔當獨對時,禍心逆腸,固已包藏,而積年醞釀之餘,今始爛漫透露,於其元惡,不能嚴討,則許多徒黨,安足以懲艾乎?三手餘孽,密地潛布者,未知其幾許,動兵而叛,固未易也。無形之禍,大可慮也。殿下何不念及於此耶?殿下,以三司爲耳目,以大臣爲股肱,而累朔爭執之餘,一向違拒,前席反復之言,終不回聽,是耳目而不信也。股肱而不任也。將欲與誰而共國乎?金重熙曰,大小諸臣反覆力陳之言,皆出於憂宗社忠殿下之至誠,而終日陳奏,迄無發落,未知天意之攸在也。先大王,嘗於筵中下敎,君臣猶父子,有何可隱之言乎?今日臣等,亦於殿下之前,有懷則安敢不陳,允不允間,願聞明白之敎。李明誼曰,大抵治逆之法,極爲嚴截,少有萌孽,必治根柢,雖尋常犯逆之類,尙且如此,況今四凶,何等兇逆乎?以千古所無之賊,萃于一時,逞三手至密之計,而危逼九重,有逆如此,禍迫宗祊,則曷不痛除其根柢,永斷其萌孽乎?今以匹庶家言之,苟有不逞之奴,肆行殺主之謀,則爲其主者,必也殄殲厥奴,以除後患,矧惟殿下,上奉宗廟,下臨萬民,而乃欲使窮凶極惡之逆,有所容貸,而貽宗社無窮之憂,怫臣民共誅之心,天意所在,誠未曉也。三代聖王,仁非不足,而至於治逆,未嘗不嚴,故周禮有瀦宅之制,書傳記孥戮之典,此豈非後王之柯則乎?今之治逆,大壞王章,元惡大憝,置而不討,卒徒枝葉,略施刑戮,隱伏餘孽,無所懲畏,或至有咆哱怨誹之言,古語曰,困獸猶鬪,蓋死中求生之際,肆毒益甚,今不能痛治其巨魁,以懲反側之徒,則日後之憂,當如何哉?向日筵中,臣於文義間,有所附陳之說,晉之桓玄,世濟逆謀,而不能誅討,竟受犯闕之禍,伏願聖明,鑑戒于玆,罔俾逆種,有所容存焉。盤庚曰,劓殄滅之,俾無易種于縣邑,逆之留種,必爲異日之患,今夫頤賊,師命之弟也。喜賊,師命之子也。頤賊,以日暮道遠之句,刻石于別業,以蓄其讐君怨國之心者,固已久矣。卒與其子姪,作逆而後已,逆種之決不可容留,於此亦可見矣。李匡輔曰,殿下之所以治逆失刑者多矣。兩兇之賜死,失刑也。健·采之不誅,失刑也。孥籍之未施,是亦失刑也。聯箚一節,便爲惡逆之斷案,則直行正刑,實合懲討之大義,而大臣及金一鏡,雖以悶迫之忱,至有鞫問之請,然健命彰著之逆節,寧有盤問之端乎?八域之愚夫愚婦,皆與臣等,同懷討逆之憤,殿下縱輕視臣等,不從其言,將何以慰一國之人心哉?明彦曰,殿下,以四兇爲先朝舊臣,不忍加誅,而久靳三司之請乎?四兇,實爲先王之罪人,雖在先朝,猶當正法,況殿下,受先王之付托,而承先王之宗廟乎?快施逆律,克正四罪,則洋洋在天之靈,亦必有慰悅之道矣。李普昱曰,四凶罪狀,前後旣已詳陳,今不必煩復,而臣等之所以終日强聒,不避瀆擾之誅者,非有私讐於四凶也。誠以旣立於殿下朝廷,則當以殿下之讐,爲讐故耳。大臣開誠力陳,諸宰交口爭論,而迄未聞一字下敎,豈非菀泄乎?趙翼命曰,就章之招出,而兩兇逆節,尤極狼藉,蓋指授就章者,渠魁也。而尙未施逆律,受其指揮者,卒徒也。而按法而誅之,揆以法理,倒置甚矣。大抵治逆之道,必除其根本,若只治其枝葉,則孽芽復萌,必爲後患矣。呂善長曰,唐虞三代,辭令至簡,而一堂都兪,猶有吁咈之美,今者大臣,以宗社安危之所關係,半日前席,竭誠陳請,而迄未聞一字明白之敎,恐乖都兪之風,而更非待大臣之道也。李顯章曰,臣等,雖甚無似,旣在三司之列,而伏閤三日,尙靳一兪,群情之抑鬱,當如何哉?且大臣,平日殿下之所倚仗,而以憂宗社憂殿下之誠,反復開陳,終無發落,苟使逆節,萬有一疑,則何敢同聲力爭,不避瀆擾之誅乎?具命奎曰,孥籍正刑,不過爲應行之典,而上下之相持,至於此久,今若賜允,則永有辭於天下後世矣。明彦曰,孥籍,是治逆之常典,雖蒙兪音,不過爲行其所當行者而止耳。何足有辭於天下後世乎?命奎失言矣。一鏡曰,人臣,罪犯惡逆,則非但其國,治以常刑,雖異國之人,亦必誅之,陳恒弑君,則初非魯國之逆也。而孔子沐浴而請討,懷王,本以牧羊之小兒,作一楚國之寄生,而項羽弑之,天下同起而共誅,今此兇逆之徒,敢逞簒弑之謀,臣等,爲殿下臣子,而目覩其兇計之綻露,則其所以切齒腐心,誓不欲共戴一天,此固秉彝之良性,而至若祖宗之宗社,先王之付托,亦爲殿下之所重,則殿下,亦豈可恬然而已乎?切願念沐浴請討之義,思宗社付托之重,亟從三司之請焉。弼夢曰,憂慨之忱,積於胸中,故復陳一言,以犯瀆擾之誅,前冬大處分之後,殿下以耳目之任,寄之於臣等,臣等,才雖不逮,意以謂生逢聖辰,掃除兇逆之徒,復覩太平之休矣。殿下之近來處分,漸不如初,事關倫常,危逼宗社者,而視若尋常,不思懲討之嚴,臣等之缺望,當如何哉?此實無他,臣等,誠未上格,不能感回天聽而然,更以何顔,冒居於耳目之任乎?伏閤,小庭請也。而至於三日,未蒙一兪,今日登對,殊非等閑事,而交口力爭,迄無發落,臣等,相率退去,永謝脩門之外,更無他計矣。明彦曰,八路凶荒,萬姓嗷嗷,滿朝諸臣,似當竭其智慮,以思捄民之策,而治討失嚴,兇逆罔艾,宗社之憂,實爲無窮,故專意討逆,他不暇顧,國事將至於泮渙之境,殿下,獨不念及於此耶?錫恒曰,今歲凶歉,振古所無,民憂國計,罔知攸措,而急於討逆,有若相忘者然,此誠安危之所關,盍加三思?改危就安,只在殿下一轉移間耳。光佐曰,昨冬,逆臣昌集·健命爲相,向殿下操切迫蹙,無復餘地,幾乎不免於危,乃下備忘於遯野被劾之相,至以撥棄時態,捄予將亡之國爲敎,其時景象,至今思之,不禁涕下,皇天眷顧,幸有今日,而改紀之後,反不能嚴治逆節,如此不已,必致後患,雖悔將無及矣,誠可痛心也。配夏曰,臣竊有所慨惜者,復陳一言,殿下初允臺啓,而許兩兇之處斬正刑矣。未久有賜死之命,其後又允正刑之請,終勘以賜死之末律,殿下之執德,如此不固,而將何以爲國乎?若於孥籍之請,快下兪音,則亦足爲善後之策,而八域群生,咸仰盛德矣。弼夢曰,人君之道,果能擇善而固執,則儘好矣。竊觀殿下近來處分,事之出於善而宜乎固執者,無端撓改,不能固執,事之出於過而宜乎遷改者,終始牢執,不能遷改,此豈非失當之歸乎?今者滿庭爭論,日已昏暝,臣等,非不知大夫夙退,無使君勞之義,而憂憤所激,竊以準請而爲期,苟不能蒙允,則臣等,寧碎首丹墀之下,不敢退去矣。錫恒曰,傳曰,擇善而固執,若初旣擇善,而數改處分,則爲執德不固,若初不擇善,而不從公議,則爲拒諫遂非,殿下於孥籍之事,旣允臺閣之公議,無端還寢於合啓之事,一向堅持,終無許可之意,然則殿下於從違之間,元無所執而然也。豈非慨然者乎?台佐曰,禮曰,見無禮於君,如鷹鸇之逐鳥雀,春秋曰,人臣無將,將則必誅,無禮於君,雖不敬,比之逆賊,可謂薄過,而尙逐之,內懷將心,尙加誅戮,況肆然爲逆者乎?今此逆節,如是慘毒,而不能快施王法,則一國臣民之憤鬱,當如何哉?今日擧朝之所陳請,非有私讐而然,只是倫紀所關,故敢陳沐浴之討矣。諸臣,以就章事,論其首從者,蓋有所執,而惟當以扶倫綱之義,直爲陳達,何必論其枝葉與根株乎?終日力爭,蓋出血誠,而兪音尙閟,泄鬱甚矣。伏願聖明,深念大體,亟從大臣之言。師尙曰,三司之言,旣出於一國之公議,則固宜允從,況白首大臣,竟日前席,血誠陳奏,而迄無一字下敎,落莫甚矣。朴熙晉曰,告廟頒赦,初旣涓吉,而以孥籍之未準請,姑爲停止,稽延至今,設此鞫獄,今幾月矣,而尙未告廟,揆以事理,豈不寒心?伏願速賜允從,以爲擧行之地。弼夢曰,四兇罪狀及其他可陳之言,諸臣旣已詳奏,更無餘蘊,只賜明白之敎,以慰抑鬱之情。錫恒曰,三司公共之請,至於終日,迄無發落,唯願夬賜允從。上曰,依此爲之。一鏡曰,孥籍與合啓事,皆允從乎?上曰,唯。錫恒曰,合啓有兩件,健命事乎?上曰,健命事矣。錫恒曰,然則泰采事,無發落乎?上曰,唯。於是,承旨李廷濟,以頤命·昌集收孥籍産事,健命正刑事,書出榻前下敎。李師尙進曰,頤·集孥籍,健命正刑,閱月爭執之餘,快聞兪音,可慰抑鬱之群情,庶懲兇逆之餘黨,臣等之欽仰聖德,固已萬萬,而第於泰采之按律,獨未蒙允,泰采之罪狀,比諸三兇,雖有輕重之分,而聯箚一款,難免逆謀之同參,則豈可於此事,獨不允從?伏願聖明,同垂曰兪之音。弼夢曰,四兇之中,泰采獨無肆然爲逆之迹,然究其情狀,尤有所絶痛者,庭籲遽撤,諸宰爭執,則權辭欺誑,沮其更爭之路,中夜構箚,直請節目之擧行,此亦逆也。何可獨生乎?錫恒曰,其夜事,小臣詳知其事情矣。臣以不得請則決無可停之意,據理峻責,則泰采顧謂諸人曰,退而陳箚待罪,明日復請入對,宜矣。遂庭請出令而罷,此則臣所目見,故敢此仰達矣。翼命曰,泰采豈有可生之道乎?謀逆於暗密之地,人不得以知之,則容有一毫之可疑,而構上聯箚,直請節目之擧行,逼迫君父,動撼天位,肆然爲之,逆節之昭然明白,如靑天白日,人皆見之,聯箚中三兇,旣皆伏法,則泰采之獨生,寧有是理?伏願聖明,快垂兪音,克正王法焉。上久無發落,而日已昏暝矣。諸承旨及大臣以下,以次退出,史官亦欲退出之際,李明誼進奏曰,俄者,大臣及諸宰,以殿下之執德不固,有所陳戒之言矣。大抵君德,必貴貞固,而殿下之近來處分,未免有銷印刻印之患。夫漢太祖之銷印刻印,出於轉圜之量,然,後之君子,猶議其思之不審,而執之不固矣。況其處分,旣出於善矣,可以固執也。而屢致撓改,則其爲君德之累,當如何哉?殿下向於兩兇之事,正刑賜死之間,處分之變改,幾至七八,殿下誠於貞固之德,有所不足矣。今日處分,出於累朔違拒之餘,有足以慰一國之人心,懲萬世之亂賊者。伏願聖明,愗執貞固之德,無如前日之撓改焉。上曰,允。諸臣,遂退出,時酉時矣。
三司合啓,噫,向日宗社之危,尙忍言哉?夫健命之罪,與頤·集兩兇,一而二,二而一也。恚恨傳旨之還收,移鋒急擊,憤怒諸宰之抗爭,信口噴罵,潛上節目之箚,欲售迫脅之計,而急手主張之賊,又出子姪,易將陳兵之計,皆其指劃,則凶謀逆節,狼藉無餘。至若痿疾媵屬之說,俱是誣上不道之罪,而左相則直爲奉行之語,又出於正植之招,此尤諸賊所無之罪也。凡所以簒弑廢黜之謀,千岐萬轍,無所不至。方其時也,殿下孤立於上,左右前後,罔非四兇之私人,則大小凶計,固有必成之勢,而幸賴皇天默祐,乾斷廓揮,群凶迸逐,罪人斯得,此誠轉危爲安之幾,而不幸懲討不嚴,指使徒黨,雖或略治,已斃之兩兇,未免失刑,同情之二賊,尙今偃息,三尺之典,由是大壞,神人之憤,無以少洩,況已試卽驗之餘藥,尙未究得去處,死中求生之凶魁,未知更圖何事。椒酒之變,實有難言之慮,廁匕之禍,不無猝發之憂。譬如留根之創藏炎之火,毒氣復肆則必至蝕腸,烈炎更熾則易致燎原。顧此元惡大憝,留時不誅,使得乘機肆兇,則其禍,將不止於蝕腸而燎原。殿下何忍以三百年宗社,一任此賊輩傾覆,而莫之恤乎?念之至此,其亦澟哉。其在王法,決不可一時容貸,請圍籬安置罪人健命,亟正邦刑。上曰,依啓。
今玆兇逆輩,有三手之謀,而四凶之聯上一箚,卽其所謂平地手也。噫,賊復一疏,唱之於前,兇魁聯箚,繼之於後,請定節目,以爲結局之計者,與移動天位,廢逐君父之意,實相表裏於兩急手,則凶肚逆腸,何嘗與三凶異同也哉?泰采,濫猾成性,凶譎爲心,目見凶謀垂成,大勢已傾,自以投合爲妙算,廢黜爲得計,游辭面瞞於諸宰抗爭之時,箚請擧行於庭籲撤罷之日,弄宗社於掌握,視君父如奕碁,論其罪犯,元無輕重,此所以四凶之稱,萬口一談,而殿下亦嘗以四凶目之,則伏惟聖鑑,於四賊情犯,固已一視之矣,而尙且强怫輿情,不偱公議,廷爭許久,終靳兪音,非所以重宗社而嚴討逆之義也。請圍籬安置罪人泰采,亟命按律處斷。上曰,勿煩。
頤·集兩賊通天之罪,雖竭海罄竹,難盡其流書。旣不能懸首藁街,傳骨八域,以快輿人之憤,而至如孥籍等應行之典,廷爭屢日,尙靳兪音,臣等未知此何故也。兩賊,陰蓄懟上之心,欲逞讐天之計,此非一朝一夕之故也。屛承史而獨對前席,當代理而沮遏告廟,其心所在,路人已知。先嗾賊復之疏,繼上節目之箚,其迫逐君父,顯行廢黜之計,縱其子孫,約定推戴之謀,易置副將,排布犯闕之計,王莽之移漢祚,侯景之圍臺城,幾乎售其謀矣。向非皇天眷佑,祖宗陰騭,國家必無今日,追思到今,澟然骨寒,剖棺戮屍之法,雖不能追行,收孥籍産之命,又何可寢而不擧也?若正植·昌道之流,不過爲頤·集輩指揮驅使,而獨施極律,況此凶渠逆魁,獨廢應施之典,輕重倒置,法意乖錯。夫法者,祖宗之法,而後王遵守,不敢失墜者也。殿下其何可有所低昻於先王成憲也哉?王章不可終屈,輿情不可强拂。請亟寢頤命·昌集收孥籍産還收之命。上曰,依啓。上曰,史官宋寅明,御前至近之地,頻頻仰視,極爲無嚴,爲先罷職。
上在昌德宮。停常參·經筵。
仁顯王后忌辰。
朴熙晉啓曰,小臣鞫廳坐起進去,下直,請出推案及正刑罪人崔壽萬推案。傳曰,知道。
趙景命,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
趙景命啓曰,左承旨任舜元同姓六寸弟幼學始元身死,服制已行四日,出仕,何如?傳曰,允。
傳于李廷濟曰,祔太廟時都監堂上以下及獻官諸執事以下,竝書啓。
吏曹口傳政事,以鄭壽期·李景說爲實錄兼春秋。
趙景命啓曰,三司來詣請對矣。傳曰,引見。
巳時,上御熙政堂,同副承旨李廷濟,大司諫李明彦,副提學朴弼夢,掌令尹大英·金重熙,持平李普昱,獻納李眞淳,校理權益淳·李顯章,正言具命奎,修撰趙翼命·李明誼,假注書尹宗臣,記事官趙顯命·申致雲等,入侍。
朴弼夢進曰,昨日纔爲請對,今又瀆撓,極知其惶恐,而泰采按律事,獨不蒙允,故臣等不勝慨然,復請引對矣。俄者鞫廳,以健命拿來事,草記蒙允,而臣等意見,竊以爲不然也。向者頤·集兩賊,以處斬正刑蒙允後,其時同義禁金一鏡,援據前例,俱請莅斬,自上賜允之後,旋有賜死之命,故莅斬之法,雖不得行,然宰臣之陳達,聖明之允許,蓋有其意,臣等以爲,今亦宜發遣都事,就其所在處莅斬宜當,故敢此仰達耳。李明彦曰,臣之意見亦然,健命,罪同頤·集,莅斬旣有前例,則弼夢之言,固宜允從,而至於只遣都事,則殊非重事體之道,與宣傳官,同爲發送,卽其所住處莅斬之意,敢達。上曰,依爲之。李廷濟曰,旣有莅斬之命,則當自鞫廳,都事與宣傳官,卽爲發遣,以此意,書出榻前下敎乎?上曰,依爲之。廷濟遂書下敎曰,正刑罪人健命,發遣都事·宣傳官,卽其所在處莅斬事。榻前下敎。
李明彦,讀啓辭曰,今日是國忌正日,不能陳啓,以所懷敢達,四凶之惡,固無彼此,三手之逆,不甚輕重,泰采,卽四凶之一,而謀廢君父,卽三手中所謂平地手也。泰采,特以狡猾陰譎之故,外掩投合之迹,內懷觀望之計,前冬備忘再下之後,天位無可安之勢,凶圖有必成之機,則無復顧忌,專意擔當,以爲立功之計,庭籲將撤,諸宰抗爭,則游辭閃弄,詐許明日之更設,密地和應,潛上半夜之聯箚。惟恐事機之或誤,凶計之未逞,其恣行胸臆,同惡相濟之迹,實無首從之別,爲人臣子者,負此惡逆,豈可一日容息於覆載之間哉?今者,群凶竝戮,三手方治,而獨於泰采,尙靳允兪,國家三尺之典,豈容如是?請圍籬安置罪人泰采,亟命按律處斷。上曰,勿煩。朴弼夢曰,頤·集孥籍,健·采正法,閱月爭執之餘,昨蒙兪音,宗社臣民之慶,實爲無涯,而第於泰采事,終不蒙允,治逆之大法,未免有斑駁,而刑政之乖舛,爲何如哉?以其罪犯言之,雖或有條件之多少,而旣有聯箚,同爲逆賊,則治逆之道,寧有數罪多少之規哉?頤·集·健·采,實爲四凶,死當同死,生則同生,而今日處分,未免有或死或生之殊,何許之逆,伏法而死,何許之逆,逭法而生乎?此實乖於治逆之道。伏願聖明,速賜允兪焉。李明彦曰,爲人臣子,罪犯惡逆者,非一也。稱兵犯闕,廢黜君父,內懷將心,罔非逆也。討治其逆者,但當究其心而討其罪而已。豈可以大小輕重之分,有所區別也哉?泰采,旣參聯箚,直請節目,則其所負犯,不特內懷將心,而正在廢黜君父之科,當此三賊旣誅之日,渠安得獨生乎?昨者大臣,以泰采情事,有所云云。故臣等非斥之餘,擧欲爭論,而日已暮矣,僉議以爲,今姑退出,明更陳達爲宜,故不得已退出,今始爭論,臣等於此,不無所失,然今若賜允,亦未晩也。快垂曰兪之音焉。李明誼曰,昨於泰采事,獨未蒙允,臣等,繼當力爭,而日已暮矣,殿坐久矣,一向强聒,極爲未安,故相率退去,今乃爭論,春秋之法,將則必誅,向來聯箚,果懷何等心耶?形迹盡露,一國稱之爲四凶,向於聖批,亦有目之以四凶,四凶之中,三凶旣誅,一凶獨生,則國家治逆法,當如何也?伏望快垂兪音焉。李眞淳曰,旣誅三凶,俱以讐君怨國之徒,包藏禍心,固已久矣。至若泰采,特以貪利趨勢之故,遽與三兇,同上聯箚,夫爲人臣子,臨一利害,而至於背順而從逆,究其心術,當如何哉?如此之逆,獨能逭法,則將何以示後世之人臣乎?三司之請,速賜允兪焉。金重熙曰,俄者朴弼夢之〈?〉,儘是明白正大,一箚連謀,四凶均罪,而三則伏法,一則全生,有逆以來,寧有是理?雖尋常細罪,干犯旣同,則治討之道,不宜異同,況此治逆,何等刑章,而罪均律異,低仰王法,按律之請,恐不可不從也。趙翼命曰,三尺之法,至嚴且重,殿下之所以賜死頤·集,正刑健賊者,寔出於申三尺之道,而至於泰采,尙靳兪音者,抑何故也?以泰采罪狀,論之以按律者,實是末減之末減,而今若靳允,又爲末減,則國之失刑,爲如何哉?伏望卽垂兪音,快伸王法焉。弼夢曰,昨者大臣陳達,未免失言,然亦有曲折,大臣,豈敢有一毫營捄之心乎?徒以泰采凶譎之計,能掩其外面投合之迹,而似若有異於三凶,故大臣之意,亦以爲或有異於三凶之逆心云否也。而當初臺啓之分等,亦以此耳。苟使泰采,有一毫可恕之端,傳之生議之道,則臣等,何敢欲必殺乃已,以累聖上好生之德乎?伏願聖明,俯循一國之公議焉。李顯章曰,佯許庭請之更設,敎諸賊以拒人之計,遂參聯箚之搆,上脅君父以節目之請,其所負犯,下三凶幾等耶?按律之請,旣是末減,則盍降兪音,以免失刑之大者乎?明彦曰,其時事機,禍在呼吸,而急上聯箚,專在廢黜,若謂其凶計之不成,而不正其罪,桓溫·董卓,亦不治之以逆律乎?有逆不討,則彝倫絶而典章壞矣。法頹綱斁,而其國之維持,臣未聞也。臣等所爭,實出於扶倫正法之意,而半日瀆撓,迄無一字下敎,臣等,誠不勝其泄泄也。伏願聖明,快垂發落焉。上曰,勿煩。弼夢曰,殿下,每以勿煩二字,爲拒之良方,臣等之抑菀,將無時可解耳。臣等,旣以一國之公議,交口力爭,則殿下固當明白下敎,以解臣等之惑,而不此之爲,只曰勿煩,其爲泄泄,顧如何哉?向者健命不爲正刑之時,王法不行,人心不定,其時或以爲,此出於殿下未燭其罪狀之致也。今者旣誅健賊,則至於同罪之泰采,似無可疑,而一誅一恕,有所異同,使莫重治逆之律,未免有斑駁之歎,聖意攸在,臣實未曉也。明彦曰,泰采罪狀,三司諸臣,言之已盡,而天聽愈邈,未敢知天意或以爲,渠雖凶逆,旣經三事,則豈可於三司之請,遽然聽從乎?若然則有所不然者,昨者大臣·二品以上及三司諸臣,終日力爭,僅得蒙允,則其爲欣幸,有不容喩,而第於泰采事,獨未準請,臣等所當繼爭,而日晩之故,姑爲停退,今玆請對,復申前懇,此亦大節拍也。殿下何可輕視,而終無發落乎?弼夢曰,昨者大臣以下同辭陳請,今日三司諸臣,復此登對,而顧今日三司之所爭,亦昨日大臣之所陳,則昨日今日,寧有輕重之別乎?臣等,竊欲聞發落之後,方爲辭退,願垂明白之敎焉。上曰,過重矣。李普昱曰,泰采,卽四凶之一也。以其罪,較其律,則見其輕,未見其重,而聖敎至此,臣實慨然也。權益淳曰,向於玉堂箚批,有過重之敎矣。今又以過重爲敎,夫欺誑諸宰,急上聯箚,直請節目,迫逐君父,有逆如此,擬以按律,反謂過中,臣於此,誠不勝其訝惑也。明彦曰,人臣之於君父,如人子之於父母,或有悖惡之子,欲驅逐其父母,欲殺弑其父母,則其爲不孝也均,其罪亦有輕重之可分耶?夫頤·集之大小急手,泰采之平地手,均爲大逆不道,而末減按法之請,遽以謂過重,臣恐王言一播,驚惑四方之聽聞也。眞淳曰,泰采按律,可謂失之太寬,而反承過重之音,此無他,最初擬律之時,誤有分等之擧,故致此今日之敎,罔非臣等之罪也。明彦曰,四凶同逆,三尺不公,或正其罪,或貨其生,今之用法,何若是不均乎?夫人君,體天者也。天之生殺,或倚一偏,則天道乖矣。今殿下,以生殺之柄,未免偏倚之患,臣恐殿下之法壞矣。今日臣等,陳昨日來盡之懷,申昨日所爭之請,竊以準請而退,爲期矣。强聒半日,一向牢拒,殊非所望於我殿下者也。具命奎進曰,昨日入侍時,咫尺前席,朝儀不嚴,吏曹參判金一鏡,大司成李師尙,禮曹參判柳重茂,左尹金始煥,刑曹參判李森,承旨任舜元,或時時起坐,或不爲俯伏,不可無警責之道,請竝推考,此後,申飭承宣,別加規飭,何如?出擧條上曰,依啓。
傳于趙景命曰,健命正刑事,昌集·頤命孥籍事,依啓。
李廷濟,以禮曹言啓曰,端懿王后追上冊禮後,似當有陳賀之擧,而國朝旣無可據前例,此係事體之重者,臣曹不敢擅便,問議于大臣,稟處,何如?傳曰,允事,命下矣。議于大臣,則領議政趙泰耉以爲,王妃冊禮,旣有陳賀之禮,則今於追冊之禮,何可異同?似當一體擧行,伏惟上裁。右議政崔錫恒,與領議政議同,領中樞府事金宇杭,左議政崔奎瑞在外,不得收議,大臣之意如此,上裁,何如?傳曰,依議施行。
李廷濟,以禮曹言啓曰,王世弟永徽殿展謁,今月內,無無故日,何以爲之事,草記,傳曰,開月旬前推擇,可也事,命下矣。更令日官推擇,則九月初二日爲吉云,以此日定行,何如?傳曰,允。
李廷濟,以兵曹言啓曰,謁聖吉日,旣以來九月十五日,啓下矣。武科則例有初試,故令日官推擇,則今月二十五日爲吉云,以此日擧行,而額數,依前例分兩所,各取五十人之意,敢啓。傳曰,知道。
趙景命啓曰,問事郞廳,以鞫廳大臣意來言,推鞫事體,至嚴且重,本府堂上,不可不備員,而知義禁朴泰恒,除拜已久,一未參坐,已涉未安,今日又不進參,卽爲牌招,何如?傳曰,允。
趙景命,以義禁府言啓曰,圍籬安置罪人健命,亟正邦刑事,傳旨啓下矣。依例發遣府都事,拿來擧行之意,敢啓。傳曰,知道。
趙景命,以義禁府言啓曰,今月十三日,大臣·二品以上·三司請對時,賜死罪人頤命·昌集收孥籍産事,擧條啓下矣。昌集子濟謙,以鞫廳罪人,定配於咸鏡道富寧府,發遣府都事,爲先依律文緣坐處絞。其他父母·祖孫·妻妾·子女·兄弟·姊妹及子之妻妾·伯叔父兄弟之子,年歲姓名,存沒居住,令漢城府考出帳籍,亦爲分付五部,急速査出牒報後,依律文緣坐施行,而籍沒家産,破家瀦澤,罷守令,降邑號事,令各該司捧承傳擧行,何如?傳曰,允。
李廷濟,以義禁府言啓曰,當此推鞫多事之時,本府都事,不可不備員,而興陽及富寧兩處出使都事李夏英·韓應奎,令該曹口傳閑官換差,何如?傳曰,允。
李廷濟啓曰,明日常參·經筵,取稟。傳曰,停。
上在昌德宮。停常參·經筵。
下直,濟州判官李聖佐。
金致龍啓曰,明日冊禮初度習議相値,十七日國忌齋戒,十八日正日,此三日視事,頉稟。傳曰,知道。
趙景命啓曰,備邊司郞廳今日賓廳坐起日次,而大臣有故,不得來會云矣,敢啓。傳曰,知道。
趙景命,以都摠府言啓曰,都摠管趙泰億,以實錄廳堂上,本廳坐起晝仕進去之意,敢啓。傳曰,知道。
吏曹口傳政事,禁府都事李夏英,司評李敬躋相換,禁府都事韓應奎,濟用奉事鄭錫範相換。
金致龍啓曰,冊禮都監堂上李台佐·金一鏡,有時急稟定事,來詣請對矣。傳曰,引見。
上御熙政堂,禮曹判書李台佐,吏曹參判金一鏡,右承旨金致龍,假注書尹宗臣,記事官趙顯命·申致雲等,入侍。李台佐啓曰,臣於頃日,奉審永徽殿,則卽今奉安神主,旣是嬪宮時神主,比諸王后神主,體樣頗小,交椅及唐家諸具,亦皆挾小,冊禮後,神主奉安,多有苟簡之慮,殿內卽今所排設儀仗外,更無餘地。且冊禮後大祭時,當爲用樂,而左右殿庭,亦甚狹少,無以排設軒架等物,事甚可慮,第伏念前日孝寧殿,今爲空殿矣。此殿,卽文政殿,而曾爲敬寧殿奉安之所,今此永徽殿,移奉於此殿,則儀仗排立,軒架排設,旣無挾少苟簡之慮,事涉便當,都提調趙泰耉之意,亦如此,而病甚不得登對,令臣等稟定,故敢爲仰達矣。出擧條上曰,依爲之。
又啓曰,永徽殿追上冊禮後,陳賀事,命下矣。永徽殿冊禮改題主,初以九月初四日定行,而其日,竝行中宮殿冊禮陳賀頒敎矣。諸議皆以爲,兩殿頒敎陳賀,行於一日之內,事甚稠疊,亦多苟簡,永徽殿冊禮改題主頒敎陳賀,先爲過行得宜云,而且聞日官之言,初三日,乃是吉日云,永徽殿冊禮改題主陳賀等事,先行於初三日,何如?出擧條上曰,依爲之。
又啓曰,永徽殿冊禮改題主陳賀等事,先行於九月初三日事,下敎矣。進冊寶後,頒敎陳賀,依中宮殿冊禮後,頒敎陳賀時例,以權停例,磨鍊,何如?出擧條上曰,依爲之。
又啓曰,九月十五日謁聖時,王世弟隨駕事,啓下矣。諸議皆以爲,王世弟入學時,當以儒服行禮,而先以袞冕,入謁聖廟,前例旣無可據,禮節終涉窒礙,入學日期,又爲不遠,則謁聖時陪從一款,姑勿磨鍊爲宜云。世弟師領議政趙泰耉之意,亦如此,大殿謁聖時,王世弟陪從一款,姑勿磨鍊,何如?出擧條上曰,依爲之。
又啓曰,大駕九月十五日謁聖時,王世弟勿爲陪從事,命下矣。祗迎祗送節目,當爲磨鍊,而大駕由集春門,詣聖廟,則祗送排設,無可合之處,何以磨鍊則得宜耶?金一鏡曰,大駕回還時,由正門以入,則有王世弟祗迎之所,而大駕由後苑,詣聖廟時,其間無可乘輦之處,當乘輿以進,而岸勢岌嶪,無幕次排設之地,似無祗送之所矣。李台佐曰,令兵曹看審集春門外地形,可以祗送處所,可容排設與否,更爲稟處,何如?出擧條上曰,依爲之。
金一鏡曰,小臣惶恐冒死,敢申前懇,臣情勢難安,冒陳辭疏,而尙未承批,事不當冒沒行公,而猥忝三都監之任,祔廟大禮,堂上不可不備員,故事體所在,不得已進參。弘文提學,固知其萬萬不稱,而莫重敎文,無人撰進,故屢牌之下,不獲已承命,忝叨敦匠之任,奉審改莎之役,日昨大臣之請對,臣不敢言私,同爲入侍,雖出於萬不得已,然揆之以本心,則未免去就斑駁,廉義隳壞,君臣猶父子,有何可隱之辭乎?言未畢,金致龍進曰,榻前辭免,惟大臣爲之,重臣以下,不得爲之,而吏曹參判金一鏡,敢於榻前,以其辭免之懇,縷縷陳達,其在事體,極爲未安,請推考警責,何如?出擧條上曰,依爲之。一鏡曰,臣之立朝,亦已久矣。循例事體,臣豈不知,榻前辭免,固非重臣以下之事,臣所陳達,非直出於辭免之懇,只以臣之辭疏未蒙處分,牌招之命,鎭日連下,在於殿下,有乖禮使之道,在於小臣,未免廉義之傷。故欲以上下事體俱損之意,仰達之際,臣之說未畢,而承宣未知臣意,遽有推考之請,臣之惶悚,尤萬萬矣。
傳于趙景命曰,卒樂善君夫人喪,墓軍八十名,限十日赴役事,及樂善君墓所破舊墳,定於今月二十五日云,墓幕卽爲造給事,竝爲分付本道。
金致龍,以弘文館言啓曰,本館上番校理臣權益淳,以訓鍊都監郞廳,今日坐起,晝仕出去之意,敢啓。傳曰,知道。
趙景命,以御營廳言啓曰,本廳新造旗麾祭,今八月十六日子時,神武門後,依前大吹打放砲設行之意,敢啓。傳曰,知道。
趙景命,以義禁府言啓曰,正刑罪人就章同姓三寸叔父柳星徵,今始査出,依律文緣坐,定配所以入之意,敢啓。傳曰,知道。
趙景命,以義禁府言啓曰,本府假都事十員,啓下矣。累經遠出使,率多傷病,竝姑減下,其代令該曹別擇年少勤幹之人,卽速改啓下,何如?傳曰,允。
趙景命,以兵曹言啓曰,闕內禁雜人禁喧嘩,專責於近仗軍士,雖五上司·三司,曾無捉去治罪之事,而今日訓鍊大將尹就商,捉去近仗軍士重棍云。問其所以然,則頃日二品以上請對時禁喧之際,與都監書吏,有所相詰矣。因其書吏之誣告,有此決棍,近仗軍士之捉去外處治罪,前所未有之事,且關後弊,訓鍊大將尹就商,從重推考,當該書吏,自本曹各別決棍,何如?傳曰,允。
趙景命啓曰,司僕寺官員,以一提調言來言,卽接內需司所報,則因聚賢宮手本,同宮祭需補用次,本寺所管定州都致串屯田畓劃給事,啓下蒙允矣。事體所在,固當劃卽擧行,而第本寺,以內外廐馬養飼之所,凡百需用之緊重,非比閒漫,而陵幸時及一年應下經費之數,極其浩繁,布至一百四十餘同,米近三千石,而專靠於諸員價布與牧場稅穀矣。一自釐正廳減布之後,其一年所減之數,乃爲三十餘同,此已難支之道,而近因連歲飢荒,十數年來,各道諸員番布裁減之數,多至二百五十同,而一年所捧,僅支半年之用,故不得已,以牧場稅入各穀,推移支計,僅僅繼用,而此亦荐飢之餘,各牧收稅,逐年減縮,將至於不成貌樣之境。此際,若又有牧場田畓移屬之事,則不但前頭事勢之萬分悶慮,曾在先朝辛卯年間,故領議政臣徐宗泰,箚陳宮家折受之弊,則以箚陳之事,正合予意,可不體念焉?諸巡撫書啓中,宮差事,令攸司重究宮屯事,可査者査處,可罷者罷之爲宜,予何可持難哉?且太僕屯田之移屬宮家者頗多,甚非所以攻駒之政也。其令該曹,丙寅以後移屬者,竝還給本寺爲批,而又因該曹啓辭,廟堂覆啓,牧場田畓之丙寅以後折受於宮家者六屯,特命還屬本寺,其軫念攻駒之政,迥出尋常。蓋馬政,有國之重事,而設置牧場者,所重有在故也。先大王翕施之盛德,孰不欽仰感歎,而絲綸一播,四〈方〉聳聽,至今傳爲盛事,今因宮房一張手本,遽有此劃給之命,其有歉於先朝處分,爲如何哉?至於同宮祭祀之需,自該廳,當有磨鍊進排之擧,宮屯之在湖南者,雖或有一時之失稔,何可以此而輒請折受乎?今此聚賢宮啓下定州都致串屯田畓,依先王朝處分,勿許折受,仍屬本寺,日後諸宮家之折受太僕牧場者,一切防塞,以杜無窮之弊,何如?傳曰,依判下施行,宜矣。
冊禮都監堂上請對入待時,永徽殿樂章文,令無故行公提學製進事,榻前下敎。
合啓,大司諫李明彦,執義鄭楷,司諫梁廷虎,掌令尹大英,正言具命奎啓曰,請泰采按律處斷。措辭見上答曰,勿煩。
府前啓,李喜朝事,閔鎭遠事。措辭見上新啓,宵少之戕害善類,從古何限,而若其抉摘文字,搆成罪案者,前則子光,後則申球,而子光猶拈出弔文,藉以爲疑亂之資,而球則架虛鑿空,一反文集之本意,球又子光之罪人也。先大王答儒臣之批,有取覽文集,寧有一毫近似之敎,日月之明,固已照燭於鬼蜮之情矣?賊集之挺身上箚,曲爲球地,則豈有毫分顧藉於儒賢之意,而猶且曰非誣毁,曰不可罪者,良以聖鑑孔昭,而人言可畏也。及至讒說巧售,毁板得請之後,凶心禍計,靡所不至,漸次粧撰,搆罪益密,斥遏疏辨之章,使正論直辭,不得上聞,馴至於禍及泉壤,痛結士林,六七年間,駸駸長夜矣。善類旣逬,逆節潛萌,戕賢毒手,變而爲謀害君父,易曰,履霜而堅氷至,詎不信歟?今者賊集,已伏法,則彼凶球之諂附集賊,承受密嗾,甘心於誣賢毒正之俑者,不可不嚴加懲討,請申球絶島定配。世道壞敗,人心陷溺,知有私黨,而不知有國法,識者之寒心,久矣。軍資判官李志逵·志述伏法之後,操文往哭,而至有求仁得仁,又何怨乎之語,命意下字,絶悖無嚴。鴻山縣監黃尙鼎,到任以後,貪恣不法之狀,難以毛擧,而喜賊歸屍之日,躬莅其喪,至有定立役軍,造給神主之擧,其死黨蔑法之習,莫此爲甚,請軍資判官李志逵,鴻山縣監黃尙鼎,竝命定配。答曰,不允。李志逵·黃尙鼎事,依啓。
院前啓,李翔事。措辭見上新啓,扶餘縣監權譍,一自莅任以來,多行貪虐不法之事,而在渠猶爲細故,凶賊喜之之家,在官門相望之地,締結往來,情迹綢繆。及夫賊屍還歸之日,躬往弔哭,籍産命下之後,不卽奉行,喜賊之家,素稱敵國之富,而一徇賊弟毅之之請,財産田民,任自出給,追成文券,詐托已賣,沒入之數,幾至減半,傳說狼藉,群情咸憤,其顧護凶逆,輕蔑國法之罪,不可不嚴懲,請扶餘縣監權譍定配。戶曹正郞尹世顯,司饔直長黃尙老,尙衣直長韓宅揆,前參奉朴光世,俱以陰邪之輩,蝨附凶賊之門,凡諸醜正毒賢之事,無不挺身擔當,如此之人,不可仍置衣冠之列。請戶曹正郞尹世顯,司饔直長黃尙老,尙衣直長韓宅揆,前參奉朴光世,竝命削去仕版。答曰,勿煩。
上在昌德宮。停常參·經筵。
下直,金城縣令金濰,楊口縣監梁禹甸,加里浦僉使李炯。
南就明啓曰,小臣,與右承旨金致龍,尊崇冊禮初度習儀進去,下直。傳曰,知道。
李廷濟啓曰,吏曹郞廳來言,守令有闕,政事,何以爲之?敢稟。傳曰,過國忌後,爲之。
趙景命,以都摠府言啓曰,副摠管柳重茂,以實錄廳堂上,本廳坐起,晝仕進去之意,敢啓。傳曰,知道。
趙景命,以兵曹言啓曰,省記已入之後,尙衣院直長韓宅揆,遭臺啓出去,武臣兼宣傳官尹弼履·金碩佐·李潤,以義禁府假都事,自吏曹啓下出去,待令於禁府,不得已改省記以入之意,敢啓。傳曰,知道。
午時,上御熙政堂,左承旨任舜元,校理權益淳,副修撰李明誼,假注書尹宗臣,記事官趙顯命·申致雲,入侍。
任舜元,讀平安監司李眞儉狀啓,以七月三十日龍川等四邑霜降,昌城下雪事。踏啓字。平伯狀啓,歲荒形止。踏啓字。江華留守沈壽賢狀啓,長寧殿奉審事。踏啓字。沈壽賢狀啓,頒赦敎書到來事。踏啓字。讀校理呂善長上疏。上曰,令該曹稟處。
任舜元所啓,卽者典設司官員來言,本司諸員料布,四月以後,一未受食,至於飢餒渙散之境,前頭陵幸及謁聖時,下人無以成樣,將未免生事,春間,提調洪萬朝,以變通之意,至陳疏末,而時未下批,莫重闕內典設之所,凋弊如此,事甚可慮,分付戶曹,使之稟達變通,何如?出擧行條件上曰,依爲之。
權益淳,讀綱目,始於晉安帝義熙十二年春正月,太尉裕,自加都督二十二州軍事,止于十三年夏四月,遣兵擊魏兵於河上,大破之。任舜元曰,此下,使下番讀,何如?上曰,唯。李明誼,讀始于將軍沈林子,擊秦姚紹破之,止于十三年夏,王勃勃遣兵向長安。李明誼奏曰,劉裕,假道於魏主嗣,嗣若聽崔浩之言,聽裕西上,然後屯兵,以塞其東,則可謂策之得者,而不從其言,屯兵河北,與劉裕戰,及至爲裕所敗,然後悔不用崔浩之言。大抵忠智之士,效其明智之見,惟在人君聽納而已。苟有良策善謀,而人君不能納用,則其所以不敗者鮮矣。旣敗之後,悔之何益?人君用言之道,但當恢聽納之公,祛自用之私,無底於後悔,可也。權益淳〈曰〉,崔浩,魏之智謀之臣,當劉裕之攻洛陽,先知其克秦而歸,必行簒逆之事,浩,可謂善乎知人者矣。明誼曰,凡人有積於中,必露於外,人皆見之,劉裕掌握邦命,擅行威福,非但潛懷逆心,實亦顯爲逆謀,故隣國之人,亦有知之,司馬昭之心,路人皆知云者,正謂此耳。今以向來兇逆之事觀之,擧懷無君之心,漸滋不利之志,醞釀積蓄,殆至三十〈年〉之久矣。其所包藏之心,固爲國人之所知,及至聯名之一箚,較然心迹之俱露,人之所蓄於中者,何嘗有不形於外者乎?俄者李瀗之招,益著其憯毒之兇謀,見其結案,孰不骨驚而心寒乎?自有逆賊以來,未有若今之四凶者,而孥籍之請,正刑之啓,久靳之餘,向纔賜允,同情之泰采,獨在漏網之中,三兇旣誅,一兇獨生,揆以法理,寧不乖舛,劉裕內懷逆心,而崔浩猶能見之,泰采顯參逆謀,而殿下獨未之見耶?何今日治逆之法,若是其不嚴乎?臣於此,不勝憂慨之忱,敢此附陳於文義之間焉。權益淳曰,劉裕,旣以關中事,委之於王鎭惡,而復聽沈田子等忌功讒惎之言,至有鍾會·衛瓘之說。故司馬光,譏其委任旣專,而又有後言,至引古人所謂疑則勿任,任則勿疑等說爲言。蓋人君用人之道,如有可信,則勿疑可也,如有可疑,則勿用可也。豈可任而疑之,以來讒賊之口乎?此亦聖明所當體念處,故敢此仰達焉。李明誼曰,鎭惡,有功之良將,而劉裕一聽田子之譛,致有疑忌之心,故終至於鎭惡作亂,關中旋失,劉裕,若不疑鎭惡,而任之也專,則何負而遽生叛心乎?旣任而疑,旣疑而用者,實爲人君之大戒也。任舜元曰,賢臣也,則任之勿疑,不賢也,則去之勿疑,何可人人而任之,人人而疑之乎?權益淳曰,三年之間,連廢經筵矣,近來祔禮旣過,日氣漸涼,此後則頻開經筵似宜,故敢此仰達耳。李明誼曰,書傳八卷,旣已讀了,其餘只是二卷,至於周易·春秋·禮記·詩傳,元未講讀矣。前頭開經筵之時,當以何冊,先爲進講乎?議于領事,定其先講之冊,分付藝館,斯速印出,何如?上曰,唯。
趙景命,以備邊司言啓曰,王世弟入學,旣已涓吉,大提學必須前期差出,可無臨急窘速之患,令政院稟旨擧行,何如?傳曰,允。
趙景命啓曰,因備邊司草記,大提學差出事,令本院稟旨擧行事,允下矣。大臣及政府西壁·六卿·判尹·前大提學,所當卽爲牌招,使之圈點,而今日大臣,以明陵改莎草出去,明日·再明日,以國忌不得爲之,十九日竝卽牌招,以爲圈點之地,何如?傳曰,允。
趙景命,以備邊司言啓曰,國家經費,無不專管於戶曹,度支之長,不可輕遞,而判書金演,見差冬至正使,出疆不遠,當此國儲罄竭,經用難繼,年事失稔,八路同然之日,彌綸調度之責,不可付諸生手。且於頃者三度加由之命,旣出常格之外,則惟當久任責成,不宜容且遞改,金演正使之任,今姑許遞,其代,令該曹口傳差出,何如?傳曰,允。
李廷濟啓曰,吏曹郞廳來言,因備局草記,冬至正使口傳差出事,允下矣。判書李肇,以繕工提調,進去明陵,參判金一鏡,疏批未下,參議李眞儒,纔遭重制,不得擧行云,參判·參議,竝牌招,使之差出,何如?傳曰,允。
李廷濟,以禮曹言啓曰,頃因康陵石物修改都監啓辭,修改吉日,以八月內擇日擧行事,啓下矣。本陵王后陵上屛風石缺落處,及兩陵上石物塗灰剝落處修改吉日,令日官推擇,則今八月二十一日辰時爲吉云。先告事由祭,同日曉頭行,告安祭,事畢後,臨時設行,而曾前陵上石物修改時,大臣進詣,眼同畢役,今亦依此擧行,何如?傳曰,允。
傳于李廷濟曰,長番內官朴夢瑞,當爲莫重公事,誤踏啓字,極爲非矣,推考。
吏曹口傳政事,以李光佐爲冬至正使,實錄兼春秋二,朴弼夔·金尙奎。
兵曹口傳政事,金尙奎·朴弼夔爲副司果。
金致龍啓曰,觀象監官員,以領事意來言,明陵王后陵上莎草修補時,臣以政府進去矣。本監提調,亦當進去,而臣旣領本監,仍爲兼進之意,敢啓。傳曰,知道。
李廷濟啓曰,實錄廳郞廳,以摠裁管意來言,一房郞廳趙最壽,病難察任,李景說,方以問事郞廳,亦難兼察,竝改差,趙最壽,代以前正言朴弼夔差下,李景說,代以前修撰金尙奎差下,而時無職名,令該曹口傳付軍職,仍卽牌招察任,何如?傳曰,允。
李廷濟,以兵曹言啓曰,今十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
李廷濟,以義禁府言啓曰,謀逆同參罪人瀗,旣已承服正刑,其父母·祖孫·妻妾·子女·兄弟·姊妹·子之妻妾·伯叔父兄弟之子,姓名年歲,存沒居住,令漢城府考出帳籍,亦爲分付五部,一一査出,急速成冊牒報後,依律文緣坐施行,而籍沒家産,破家瀦澤,罷守令,降邑號等事,令各該司奉承傳擧行,何如?傳曰,允。
咸鏡監司韓世良狀啓,定平居趙召史等七名囕死事。傳于任舜元曰,囕死人等,令本道恤典擧行。
大司諫李明彦,司諫梁廷虎,正言具命奎啓曰,李翔官秩還奪事,權譍定配事,尹世顯·黃尙老·韓宅揆·朴光世削去仕版事。措辭見上新啓,日昨鞫廳,以西閫銀貨一款,盤問罪囚,則所謂耆司關文,卽任埅之所着署者,其子弟傔人,定價捧賂之說,迭出於推案,而逆賊宇寬,實受其帖,圖得銀貨,則其狎昵凶逆,多受貨賂之狀,畢露無餘。況其銀貨,旣爲賊手之爛用,幾至於逞其凶圖,則當此懲討方嚴之日,決不可一日置之於輦轂之下,請行司直任埅遠竄。答曰,勿煩。
副校理呂善長上疏。答曰,令該曹,稟處。
呂善長疏曰,伏以臣,猥以庸姿,冒玷館職,極知無似,厚辱名器,欲自暴陋狀,冀蒙斥退,則天日之明,或未必曲察,而徒爲飾讓之歸,欲勉竭駑才,少效塵露,則蚊䖟之力,終無以堪負,而祗速尸素之譏,進〈退〉狼狽,俯仰慙怎,泯默就列,如負大何,臣之情地,其亦窮且蹙矣。抑臣有私自幸者存焉,今夫在朝大小臣僚,孰不仰殿下若其父母?而殿下之視均愛,亦無異父母之於愛子矣。然其處地疎遠者,私所願欲,或不能自陳於君父之前矣。今臣過蒙洪造,獲近耿光,苟有所懷,可以畢達,此臣所以方憂匪分之榮,而輒復私自幸焉者也。臣之私情至懇,痛迫惻怛,終不敢自隱於仁覆之天,輒敢冒昧哀籲,惟殿下之垂察焉。臣以孤露餘生,與臣祖母李,相依爲命,而年今七十有六矣。夙嬰虛羸,積歲纏綿,氣隨年衰,病因衰添,晩年以來,益傷喪戚,哀疚摧剝之餘,其精消鑠,癃痼沈淹之中,肌肉澌脫,氣息淹淹,常在床蓐,所恃而支保者,惟在甘旨藥餌之滋補。而臣家世貧寒,擔石累空,滫瀡之供,未免有闕,參苓之補,無路得備。臣之病母,穡貸拮据,勞悴不細,臣爲人子,不能力業贍生,以事兩親,口體之養,亦自不供,不孝之罪,其何所逃?臣本以不才,僥竊科第,初亦何敢有趨禁省叨近列之望哉?不過欲得尺寸之祿,以養兩親之餘齡而已。今臣祖母之澌敗衰落,漸無餘地,病母之憂悴艱楚,日以益甚,崦嵫暮景,其能幾何,烏鳥私情,祇自痛迫,誠以殿下之恩,特授臣便近一邑,俾得扶將以往,享數年專城之養,則玆實微臣之志願,而其於孝理之政,在所憐察者也。念今聖化方新,睿學冞勤,頻賜召對,諮訪治道,如臣庸魯,無補襪線,其所去來,雖等江湖之鳧雁,而區區葵藿之誠,亦豈欲違離闕庭哉?顧念君親,日有長短,報暉寸心,終不自抑。且念人臣之效力輸忠,初無內外之殊,民社之寄,雖自不輕,謹守法令,粗可無罪,與其冒處匪據,僨敗職事,曷若分憂九重,叨守一縣,以圖酬報之萬一哉?伏惟殿下,上奉東朝,以孝爲治,錫類之仁,惟在推其所同,使物各得分願而已。伏願聖慈,將臣懇迫情理,深憫而矜許之,以廣生成之澤,以培風化之本,不勝大幸。臣無任僭越祈懇,戰灼屛營之至,謹昧死以聞。
上在昌德宮。停常參·經筵。
顯宗大王忌辰齋戒。
李廷濟,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又以都摠府言啓曰,副摠管柳重茂,以實錄廳堂上,本廳坐起晝仕進去之意,敢啓。傳曰,知道。
事變假注書南泰慶病,代尹彙貞爲之。
傳于金致龍曰,史官一員待命,騎馬三匹立之。
李廷濟,以問事郞廳,以鞫廳大臣意啓曰,罪人李明佐,旣以交通宮禁,圖換局面承服,取考大明律,雖無不待時處斬之文,鞫廳取服罪人,與他死囚懸殊,依沈榗例,令該府不待時行刑,何如?傳曰,允。
又啓曰,今日鞫坐,兩司當爲進參,而憲府則掌令尹大英,自鞫廳,今方詣臺引避,大司憲鄭齊斗,持平李匡輔在外,掌令金重熙,持平李普昱,實錄廳入直,執義鄭楷呈辭,無推移進去之員,除在外及實錄廳入直外,執義鄭楷牌招,使之進參鞫坐,何如?傳曰,允。
假注書尹宗臣有頉,代以李重觀爲之。
金致龍,以禮曹言啓曰,因本曹草記,明陵案山外募民入接處,使本曹郞廳·本陵參奉,眼同看審,書啓後,稟處事,允下矣。臣台佐,以本陵改莎草事,昨日進詣陵所,則所謂募民入接處,本曹正郞崔雲龍,本陵參奉吳命尹,眼同看審,則案山外,本陵垓子與敬陵垓子連接處,其間相距一百三十餘步,元無界限之形,而中有一小路,自路下,掘鑿定界,則其外餘地,可容數步,許民入接,似爲便當。依當初定奪,令地方官募入百姓,減除雜役,着實禁伐守護事,分付本道,何如?傳曰,允。
又以禮曹言啓曰,凡陳賀時,例有方物物膳封進之規矣。來九月初三日,端懿王后追上冊禮陳賀時方物物膳,大殿·王大妃殿·中宮殿·世弟宮,一依冬至物目數封進,而陳賀之日,勢所未及,依近例隨所備封進之意,分付各道及開城府,何如?傳曰,允。
又以冊禮都監言啓曰,臣演·臣一鏡,領率都監各房郞廳·監造官,進詣文政殿,奉審後,前排各樣物件仍用與修補,改柴燒火物種,一一區別,別單書入,以備睿覽,本殿修理一款,分付該曹,卽爲擧行之意,敢啓。傳曰,知道。
又以康陵石物修改都監言啓曰,本陵王后陵上屛風石缺落處,當以石片,雕琢補空,兩陵上石物塗灰剝落處修改吉日,以八月二十一日辰時,推擇啓下矣。屛風石補空石片浮取事,郞廳禮曹正郞崔雲龍,分差監役官繕工監直長宋煒,發送于楊州蘆原地採來,郞廳工曹正郞李翼齡,先送陵所,容入油灰,精備以待,臣重茂·臣澄,始役前一日,進去陵所,監蕫畢役之意,敢啓。傳曰,知道。
大司諫李明彦啓曰,臣於昨者,進參鞫坐,得見罪人尹慤前後推案,則以出銀三百兩事,初出於趙洽之招,再出於昌道之結案,末乃又出於盛節承款之招,而假名呈狀之說,文書彌縫之事,益復狼藉,儘有根據,前後各招中語脈,雖有些不同,而三百兩之數,鑿鑿相符。其在鞫體,宜加訊問,臣於完議之際,略示愚見,而鞫廳,特以昌道旣誅,言階已絶,啓請仍囚,以待結末,臣不能力爭,未免苟同矣。今聞物議,大以爲非,溺職之失,無以自解,何可一刻仍冒於臺次乎?請命遞斥臣職。答曰,勿辭。
掌令尹大英啓曰,臣於昨日,進參鞫坐,以尹慤事,完議之際,臣旣未詳其前後顚末,且不能善爲斟量,不免泛應,終無一言爭執,追聞物議,則慤之出銀事,前後諸賊之招,雖有詳略之不同,三百兩之說,節節相符。末梢盛節招中昌道之假名呈狀,文書彌縫等說,比諸前日賊招,尤甚明的,而可否之間,矇然不爭,致令犯逆之重囚,不加刑訊,以此大以爲非,臣之溺職之失,實無自解,公議峻斥,烏得免乎?不可一刻蹲冒於臺次,請命遞斥臣職。答曰,勿辭。
李廷濟啓曰,大司諫李明彦,掌令尹大英,再啓煩瀆,退待物論矣。傳曰,知道。
上在昌德宮。停常參·經筵。
藥房都提調趙泰耉,提調韓配夏,副提調南就明啓曰,涼候漸深,伏未審此時,聖體,若何?大妃殿氣候,亦何如?今日是入診日次,與諸醫入侍診察,何如?臣等,久未入診,且有稟定之事矣。不任區區憂慮,敢來問安,竝此仰稟。答曰,知道。慈殿氣候安寧,而予則無事矣。
再啓曰,臣等,入診退出後,與諸醫反復商議,則皆以爲忍冬茶,今姑停止,甘豆湯,甘草減其分數,使之味淡,以便進御,薺苨茶則常常代茶以進,宜當云。此二茶各五貼,每五日一次劑入之意,敢啓。傳曰,知道。
南就明啓曰,今日,持公事入侍日次,而國忌正日相値,頉稟。傳曰,知道。
金致龍又啓曰,明日常參·經筵,取稟。傳曰,停。
藥房口傳啓曰,臣等入診退出後,商議院中日記,則庚子十二月十五日藥房問安啓辭中,有昨日吐出黃水幾一升許出示之語。以此觀之,則自上吐出黃水,果是庚子十二月十四日矣。若以此日査考,則似有憑覈之端矣,敢啓。傳曰,知道。
又口傳啓曰,在前陵幸時,侍衛醫官落點,大殿則以三廳首醫點下,東宮則以之次醫官點下,已成規例矣。伏見今日侍醫落點,則大殿侍醫,則以之次醫官點下,而世弟宮侍醫,皆以三廳首醫點下矣。有異前規,故敢此仰稟。傳曰,知道。
李廷濟啓曰,卽者議政府錄事來言,右議政崔錫恒,自鞫坐,來詣闕外,陳箚待命云,係是大臣去就,敢啓。傳曰,知道。勿待罪事,分付。
事變假注書尹彙貞有頉,代權䞇爲之。
以大司諫李明彦牌不進傳旨,傳于趙景命曰,推考傳旨捧入。
李廷濟,以弘文館言啓曰,以晝講書傳畢講後,繼講冊子問議事,臣善長,就議于右議政崔錫恒,則以爲卽者講官,來問經筵進講冊子,伏聞前講書傳,只餘二卷云,此則自當畢講,而禮記最切於聖學,微臣淺見,繼講禮記,恐爲合當矣。領議政趙泰耉,以明陵改莎草,出往陵所,故待其入來後問議,則與右相議同,左議政崔奎瑞在外,不得問議,領事之意如此,敢啓。傳曰,知道。
朴熙晉,以義禁府言啓曰,賜死罪人昌集·頤命等緣坐之類,今始査出,故昌集之應坐族屬,則定配所以入,頤命則出繼,而養家,旣無緣坐族屬,只有其妻,年已六十六歲,依律文免坐之意,敢啓。傳曰,知道。
趙景命,以兵曹言啓曰,在前陵幸時,交龍旗差備馬,預爲調習矣。今亦依前例,旗與竹,出郊試習之意,敢啓。傳曰,知道。
執義鄭楷,掌令金重熙,持平李普昱啓曰,引嫌而退,當爭不爭,見非公議,其在臺體,不可仍置,請掌令尹大英遞差。
獻納李眞淳,正言具命奎啓曰,引嫌而退,當初完席,旣有爭執,不可以此,輕遞言官,請大司諫李明彦出仕。答曰,依啓。
李廷濟啓曰,右議政崔錫恒箚子到院,而以國忌正日,留院之意,敢啓。傳曰,入之。
趙景命啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
辰時,上御熙政堂,藥房入診入侍時,都提調趙泰耉,提調韓配夏,副提調南就明,假注書李憙,記事官趙顯命·申致雲,醫官李時聖·方震夔·吳重卨·李時弼·許信·金必祐·玄悌綱·姜渭聘,入侍。
趙泰耉進伏曰,近來日氣漸涼,聖體,若何?上曰,無事矣。大妃殿氣候,亦何如?上曰,安寧矣。
泰耉曰,諸醫入侍,請令診察,何如?上曰,唯。
李時聖診畢奏曰,聖候脈度,微有弦數之氣,而浮沈之氣調匀,數氣亦比前差減矣。
泰耉曰,小臣,久未入侍,今日願得瞻望玉色矣。上曰,唯。
方震夔診畢奏曰,左右脈度,沈中暫帶數氣,而比前則似減矣。
李時弼診畢奏曰,脈候左右調匀,左關似數,而不至大段矣。
許信診畢奏曰,脈候左右三部調匀,而少帶數氣矣。
金必祐·玄悌綱·姜渭聘,以次入診,奏辭,與許信·李時弼等同。諸醫退伏後,韓配夏進曰,諸醫皆言脈候帶數,近日寢睡·水刺之節,比前或有所減而然耶?上曰,無減於前日之事矣。
泰耉曰,臣昨以莎草修改處奉審事,出往崇陵,歸來宿病復發,達宵苦痛矣。得伏聞逆賊盛節招辭措語,不勝驚心,敢來請診,兼有稟定之事矣。賊招云,毒藥已試於上躬云,聞來心驚骨戰,何可勝喩?自上皇天所佑,卽時吐出,幸而無事,而曾聞醫書云,飮毒之後,或三年二年之久,而復發者有之云。當時雖已吐出,而或於臟腑之間,餘毒留在,則日後痛迫之憂,爲如何哉?今雖日久之後,解毒之道,不可不爲之,解毒之劑可以久服者,問于諸醫以定,何如?上曰,依爲之。
泰耉曰,聞于醫官,則庚子冬間,此闕移御後事也。其時,自上命招入直醫官,出示所吐痰飮血水半大也。醫官卽時請診,則有待令之敎,而終不得入診云。臣時在外,追後聞之,不任驚痛,其時待令醫官三人中,一人已死,而二人則今方入侍矣。其時藥院入直日記,尙有可考,其日子,若爲査出,而以此憑覈於伊日水刺間當番之人,則主張置毒者,可有斯得之道矣。聖壽無疆,皇天眷佑,當時雖幸無事,而日後之憂,有不可言,臣等忝在保護之地,聖躬之受傷如是,而全然不知,追後始聞,驚痛,如何?此後憂慮,實爲不少,其日子,自藥院査出啓達,以爲憑考覈得之地,不容少緩矣。配夏曰,其時,自上水刺後卽吐乎?抑水刺後,差晩始吐乎?知此則査出不難矣。南就明曰,此言,然矣。其時,果於水刺後卽吐乎?或水刺之外,別有所進御而吐出乎?上姑無發諾。泰耉拜而更問曰,或於水刺後卽吐乎?上曰,唯。
泰耉曰,前者李昭訓暴殞時,行藥者李姓內人,請査而未得矣。今者弑逆不道之變,又出於肘腋之間,而尙不得査出正法,驚痛憤鬱,何可盡達?査出不難,詳考其時諸醫待令日子,以此憑覈於其時水賜內人,則可以推得矣。上無發落。
泰耉曰,聖上嗣服之初,臣以唐太宗放出宮女事,有所仰達,得蒙體念之敎矣。其後聞之,則姑無放出之事矣。以婦人幽陰之性,長閉深宮,怨曠必多,而群居雜處,邪意易生,此不可不慮也。願自今擇其中謹愼者,任使之,至於水刺間尙膳之人,亦宜尤加愼擇,而自餘不緊之人,以時揀出,則此實爲盛德中事,而亦可謂防備隱憂之一道,故敢達。上曰,唯。
南就明曰,毒藥之變,至於犯上,而其宮人,不能査得正法,則將何以治逆獄哉?旣知其姓金,則雖非尙宮,而亦豈無正犯推出之路乎?
泰耉曰,肘腋之間,犯弑逆不道之罪者,若不卽査出正法,則前頭不言之憂,將無所不至矣。因奏曰,李時聖·方震夔,卽其時待令首醫也。請問其時日子及吐示時所見,何如?上曰,唯。
泰耉,顧謂時聖·震夔曰,進前細達,可也。
時聖進伏曰,臣於伊日,伏承召命,來詣差備門外,則自內出示所吐痰飮。臣之愚意,聖候常時有濕痰流注之症,而醫書言痰得吐而自解,故臣意則只以吐痰爲幸矣。豈料其有如此驚痛之事乎?其時日子,則臣老昏,到今不能的記,而槪其時,先招入直醫官,而因入直醫官之請,又招首醫,故臣與方震夔,又爲來待矣。其時入直醫官,乃李道元,而道元,上年正月身死,以此推之,則似是上上年十月念後事也。泰耉曰,李道元,上年正月身死云。道元未死前入直日子之與時聖等待令之日相合者,詳考本院日記,則可以査得矣。時聖曰,更思之,十月二十八日,乃是誕日問安日,故諸醫皆會本院矣。諸醫罷出後,臣等則適有監藥事,未及罷歸,姑留本院,而因承召命矣。
震夔曰,其時,出示於時敏堂後,而初招入直醫官,故李道元入來,又招首醫,故臣與李時聖,入來同見,則鍮大也中,吐出痰飮及赤水,幾至三分之一,卽因內侍口達,以與入直醫官入診之意,則以姑爲待令下敎,故待令於差備門外矣。未末申初,始有退去之命,故臣等退出,卽爲傳言於藥院提調矣。日子則昏不能詳記,而乃是因山後,此宮移御後事,而上上年十月卄八日李道元入直時,臣等皆會本院,此後他日,則道元入直時,無諸醫皆會之事,以此推之,似是十月二十八日也。泰耉曰,日子査出事,最爲緊重,退出後,更爲詳考以達,何如?上曰,唯。
泰耉曰,解毒之劑,問議于入侍諸醫而定之,何如?上曰,唯。
泰耉,顧謂時聖等曰,以次各陳所見,可矣。
時聖曰,醫書云,黑豆炒,爲茶長服,則能解砒礵及百草毒云,而且黑豆,非但解毒,又能補腎益髓,長服最好矣。
震夔曰,醫書云,黑豆解百藥毒,所謂百藥者,金石草木之通稱也。長服黑豆茶,則無論某藥之毒,皆可解之矣。
配夏曰,鹿血,亦能解百藥毒云矣。泰耉曰,鹿食百草,故其血,能解百藥毒矣。臣於近來病中,披覽醫書,則蔓蔘能解藥毒,且能補陰云。蓋人蔘,爲補陽之良藥,而蔓蔘,則補陰之上劑也。臣有塊症,試服蔓蔘,以炒粘米,和味作茶,味似熟冷,飮之頗好,自上時服忍冬茶,姑爲停止,而試服蔓蔘茶,似好矣。配夏曰,蔓蔘,卽醫書所謂薺苨也。臣爲茂朱府使時,採取於德裕山,其長盈把,異於他處所産。南中醫者,常謂此山蔓蔘,勝於人蔘云,分付採來於德裕山,以供御藥,似好矣。就明曰,聞五臺山蔓蔘,亦長大絶異云,分付江原·全羅兩道監營,使之採進,何如?上曰,唯。
泰耉曰,鹿血,解毒亦能補氣,曾在先大王病患時,有生鹿藥用之事,而自外方捕進之際,不能善致,輒有道斃之患,今則只用鹿血,而不必全用生鹿,下送差員於邊山,使之捕鹿取血以來,何如?就明曰,遠地取血,則藥效恐不如新血矣。若令扶安縣,捕得生鹿,而不必刻期,優爲定限,使之馴養上送,則可無徑斃之慮矣,以此分付,似好矣。上曰,依爲之。
泰耉曰,蔓蔘,以醫書觀之,不但解毒,乃補陰之上劑,而自上聖體肥大,常言肥人陰虛云,以此以彼,蔓蔘茶久服似好,而粘米炒入,味亦微甘,此則臣之所嘗試者也。此茶長服當否,問于入侍諸醫以定,何如?上曰,唯。
泰耉,顧時聖等曰,各陳所見,可矣。
時聖曰,閭閻間病患,人蔘難得,則代用蔓蔘,而其效無異人蔘,至於聖躬,則服之尤宜。槪肥人,本來氣虛,聖候且有濕痰,蔓蔘茶久服,則自有補虛治痰之效,而且可以解百藥毒矣。
震夔曰,蔓蔘之用於産後者,以其有補陰之效也。重卨曰,蔓蔘,非但解毒,且能補虛,故用於婦人虛勞之疾,自上體肥氣虛,服之極好,而臣意則非但茶飮而已。水刺亦爲澆進,以代熟冷,似好矣。玄悌綱曰,黑豆解毒,蔓蔘補虛,臣意則兼爲長服,似好矣。時弼曰,黑豆,解金石·草木·昆蟲之毒,臣意則醫方甘豆湯服之,似好矣。
泰耉曰,甘草,亦能解藥毒,黑豆茶,入甘草則好矣。第甘草味甜,不便長服,減其分數,以取味淡而進服,忍冬茶則姑爲停止,何如?上曰,唯。
金必祐曰,臣意,亦以黑豆茶進服,爲當矣。姜渭聘曰,甘豆湯·薺苨茶,皆是解毒之劑,臣意則甘豆湯,加入薺苨,以代茶飮,無時長服,似好矣。泰耉曰,甘豆茶,若又加入薺苨,則其味似異淡茶,不便於恒服矣。時聖曰,甘豆湯·薺苨茶,各爲劑入,進御知味後,定其久服便否,好矣。
許信曰,鹿血,乃解毒良藥,而鹿肉,亦能解毒補氣云,鹿肉亦爲作脯進御,似好矣。泰耉曰,鹿肉,亦爲常服極好,取血作脯次,生鹿捕送之意,一體分付,何如?上曰,唯。
泰耉曰,近年,舊醫丁時悌·金有鉉,皆已身故,時存諸御醫,不爲不多,而常患後人不及於前人,每當議藥之際,多有泄沓之時矣。卽今儒醫,利川居任瑞鳳,以運氣法治病,閭巷間奇疾,多得其治療之效,星州居朴太初,亦南中名醫也。李公胤則自上亦嘗見之,其爲人,雖似粗率,而醫術則時有奇中處,此人等,皆當招致相議,而若自藥院,啓請招致,則外間不知聖候之如何,必爲驚撓矣。瑞鳳,卽故參判有後之從孫,公胤,乃故承旨廷圭之孫,掌令敏徵之子,而朴太初,亦南中知名士子也。分付銓曹,使之付職,以爲上來恒留,入參議藥之地,何如?上曰,依爲之。出擧條
泰耉曰,鍼醫鄭逢奎,以子午流注法,治人口眼喎斜等奇疾,以鍼解之,多有奇效,南中之人,稱爲名醫云,以鍼醫啓下,以爲入侍之地,何如?上曰,依爲之。出擧條泰耉曰,諸醫,請先命退出,何如?上曰,唯。諸醫,以次先退。
泰耉曰,臣行身無狀,誠信不孚於同朝,向遭意外人言,其所侵斥,極爲非常,情勢臲卼,不安於城內,逬出江外,累月縮伏,兼又素患關格之症,發作無常,以病以情,實無復起之望,惟俟朝家特爲變通,許遞本職及都監兼任矣。前後陳箚,聖批隆重,特遣偕來承旨,數月相守,在臣分義,一倍惶悚,且大禮迫近,都監事重,區區情勢,有不可顧,不得已忍死入來,而少有動作,宿疾復發。今因稟定之事,强起入對,而喘息之促急,顔色之焦枯,聖鑑之下,實所洞燭,在此大禮未完之前,雖不敢復事求退,黽勉供職,而此是臣必死之疾也。伏望特垂體下之念,曲軫可生之道,前頭大禮後,卽許遞免,俾得安意調息,以率天地生成之澤,千萬幸甚。上曰,安心調病。
泰耉曰,向者筵臣,以追報事發端,有令大臣·禮官議定之命,而臣於其時,病勢方劇,不能運動,故朝房會議,不得爲之,略以文字,有所仰陳矣。疏入許久,尙未承批,此實臣愚,不摡聖心而然也。臣之惶悚,不可勝喩,而第念此事,聖上之持難至此,或者將有所待而然耶?抑或別有聖意所在而然耶?大凡天下事,雖至微至細之事,必也君臣上下情志交孚,然後可以做得,至於此事,則尤爲重大,必須自上明示本意所在而後,自下可得稟定矣。今日則臣獨入侍,不可遽請講定,而前頭右相罷鞫坐後,相與登對,以爲稟旨議定之地,何如?上曰,唯。
配夏曰,追報一事,乃是天理人情之不可已者,而聖上臨御三年,尙未有講定之擧,臣於前日,以此陳疏,而尙未承批。領相箚子,亦且半載靳批,至於頃者副提學李明彦之疏,則縷縷條陳,辭意儘好,事當卽爲下批,使之擧行,而疏入之後,久不下批,其餘諸臣之以此事陳疏者,皆未承批,實未知聖意之所在,而群情之憫菀,有不可勝言者矣。就明曰,殿下追報之事,所謂俟百世而不惑者也。而尙今遷就,未卽講行,其在情理,實爲欠缺矣。
泰耉曰,大提學圈點事,昨已稟定,而藝文提學,亦不可不變通矣。曾經文衡之人,降授提學,則輒辭而不居,已成近例,姜鋧,以此爲嫌,屢辭不已,今不可一向强迫。且姜鋧,以先朝待遇之臣,自在堂下,早負文望,終至於提衡矣。向時之人,乃以私好惡,公然拔去於文衡薦望中,此曾所未有之事,而到今公議旣伸之後,以前大提學命招,理勢卽然,旣是曾經之人,則又豈不以曾經自居乎?其時應製文字甚多,如玉冊·敎命·樂章等文,必須前期差出大提學,然後可以分排,伊日再牌不進之後,自上有開釋下敎,而至於一日三牌,則安得不出而應命乎?論其去就,少無未盡之端。且其爲人,謹愼忠恪,年雖耆老,筋力尙强,以爲受恩先朝,無所報答,實錄纂修之任,逐日勤仕,盡心撰錄,其誠勤亦可尙,而臺臣之疏,多不顧籍,侵侮老成,無所不至,誠爲未安矣。若於辭疏之批,示以慰釋之意則好矣,而藝文提學,屢辭至此,今姑許遞,何如?上曰,依爲之。出擧條配夏曰,姜鋧,文翰有餘,爲世所推,年雖耆老,而筋力尙健,近來日赴實錄之坐,盡心纂修之役,其奉公勤恪,實爲可尙,而臺臣之言,出於意外,人皆慨惜矣。就明曰,姜鋧年老之後,雖有聾病,而不但文詞精力而已。其忠恪之心,已著於先朝,自改紀以來,益思殫竭之義,而臺臣侵斥,出於意外,故必欲辭免,日呈疏本,而每每捧入,亦爲未安,不敢捧入,其情地之㦖蹙,聖明亦或下諒矣。
泰耉曰,近來連見八道狀啓,則今年年事,已判大無,而至於三南,被災特甚云。三南,根本之地,比他道尤重,而連歲荐荒之餘,今年若或登稔,則民事稍有可望矣。今又如此慘凶,國計民憂,莫知所措,而若無別樣飭勵之擧,則賙濟之道,懷保之策,其誰肯盡心,而外方民生,亦何以知朝家矜恤之意乎?八道監司處,令承旨,代草下敎,以殫心竭慮,講究荒政之意,別諭申飭,則官吏必有所惕念奉行,而亦足爲收拾民心之一助矣。就明曰,承宣代草,每歸文具,自上若親製數行文字以諭,則似好矣。泰耉曰,親製則好矣,而否則代撰,亦無妨矣。因起而復奏曰,近年以來,凶荒洊酷,歲入減縮,國儲枵然,經費匱竭,戶曹判書金演,盡心奉職,各別拮据,而聞其所言,則來年則百官廩祿,將無以支給云。而今秋凶歉,又復如此,年分結數,又將減失,京外各衙門倉庫,擧皆空虛,前頭賑濟之策,經用之道,極爲渴悶矣。自上各別惕念,留意於節用裕財之道,事事物物,必務裁省,以爲足國救民之本,而大小臣僚,亦須以勤儉裕用之意,申申戒勅,至於振濟之道,廣詢群策,集衆思而用之,似好矣。臣本無材識,疾病且痼,忝居此位以來,目見國計民憂之無一可恃,憂憫之極,恒切罔涯,而前頭大禮,又將洊疊,以此國力,將何以支持耶?念及于此,實不勝其寒心矣。配夏曰,領相所達,極爲切實矣。三南,連歲慘凶,漕運大縮,臣忝爲惠廳堂上,而前頭貢物之價,亦難分給云,國用如此,寧不渴悶?節用裕財之本,崇儉節用之要,領相所陳,伏望留意採納焉。上無發諾。泰耉又曰,地部·惠廳之蕩然空竭,旣如所陳,至以太僕言之,封不動儲置銀貨,在前則多至十五萬兩矣,近來則所存不過千餘兩云,實未知其有何曲折,而連因凶歉,各邑所捧,多歸裁減之故,本寺諸員布,前則千餘同,而今則僅至數百同矣。常時國家,若有用馬處,則自太僕,每爲貿立,而數匹馬價,幾至累百兩,物力盛時,足以供應,而到今諸員布裁減如此,本寺物力,日就凋弊,而國家用馬之數,則有加無減,故每每貸用以給,而他無下手之處,外方諸處牧場所收穀物,貿錢充用,以代諸員價布,而每患不足矣。頃日定州都致洞屯田,依前判付施行事,自本寺草記蒙允,而此後,亦須加意軫念,太僕屯田,不爲劃給於諸宮家,然後可以支保,故敢達。上曰,唯。奏事旣畢,諸臣,以次退出。
上在昌德宮。停常參·經筵。
未時申時,日暈。夜四更五更,月暈。
下直,陽德縣令金岱。
金致龍啓曰,明日大妃殿上尊號上箋,二十一日國忌齋戒,二十二日國忌正日,二十三日尊崇冊禮二三度習儀,二十四日陵幸,二十五日國忌齋戒,二十六日國忌正日,二十七日大妃殿冊寶御覽日,此八日視事,頉〈稟〉。傳曰,知道。
朴熙晉啓曰,內乘來言,今日旗軍洗馬爲之之意,敢啓。傳曰,知道。
朴熙晉啓曰,卽者禁府都事,以大臣意來言,今日當爲鞫坐,而陳箚未承批禁府諸堂上,情勢難安,不得開坐云矣,敢啓。傳曰,知道。
趙景命,以都摠府言啓曰,都摠管趙泰億,以刑曹判書,本曹坐起晝仕進去之意,敢啓。傳曰,知道。
又啓曰,今日旗軍洗馬,旣已定日矣。司僕都提調趙泰耉,宿病方重,不得進參,提調兵曹判書李光佐,以鞫廳議啓批旨,過自引嫌,陳疏引入,未承批之前,旣難請牌,旗軍洗馬,亦難停止,何以爲之?敢稟。傳曰,牌招。
金致龍,以禮曹言啓曰,永寧殿·宗廟·永禧殿·永徽殿秋奉審,例以八月內,執頉修改,而永寧殿·宗廟,則今番祔廟時,殿內外雜物,盡爲修改,永徽殿,今當移奉于文政殿,則殿內外雜物,亦將改備,今此三殿秋奉審,姑爲停止,永禧殿奉審,今八月二十六日爲之事,知委,何如?傳曰,允。
又以禮曹言啓曰,曾前入學後陳賀時,例有方物物膳封進之規矣。來九月十八日王世弟入學後陳賀時方物物膳,大殿·王大妃殿·中宮殿·世弟宮,一依冬至物目數封進,而陳賀之日,勢所未及,依近例隨後封進之意,分付各道及開城府,何如?傳曰,允。
有政。吏批,判書李肇進,參判金一鏡疏批未下,參議李眞儒服制,都承旨南就明進。兵批,判書李光佐旗軍洗馬進,參判金重器病,參議朴彙登病,參知柳鳳徵進,左副承旨趙景命進。
吏批啓曰,光州牧使,今當差出,本州素稱難治,不可不擇差,守令中,有聲績人,竝擬,何如?傳曰,允。
又啓曰,卽接工曹·承文院關牒,則正郞崔是命,判校成儁,除授後,過限未肅拜,竝依例改差,何如?傳曰,允。又啓曰,厚陵參奉金夏英·典設別檢安重謙,身病甚重,不得察任云,竝改差,何如?傳曰,允。又啓曰,卽接軍資監·典獄署牒呈,則主簿徐文溥,奉事沈寶賢,受由過限未上來,竝依例改差,何如?傳曰,允。
以鄭啓章爲掌令,李萬選爲右尹,鄭勗先爲光州牧使,金弘錫爲臨陂縣令,趙最壽爲鴻山縣監,李世德爲修撰,尹惠敎爲奉常正,金始炯爲刑曹正郞,朴弼夔爲工曹佐郞,趙純爲義盈主簿,尹彬爲典籍,金南甲爲開城敎授,曺夏章爲軍資判官,具文泳爲光陽縣監,卞燁爲瓦署別提,柳尙萬爲掌苑別提,柳奎爲中部參奉,嚴慶遇爲宗簿主簿,李以泰爲工曹正郞,柳升鉉成均博士,崔熙道·朴璘學錄,全聖澤校書正字單付,尹大英爲副護軍。
趙景命,以司僕寺官員,以一提調意啓曰,今此明陵擧動敎是時入把馬,依例別單書入,而其中驛馬,則令兵曹,依前例知委各驛,使之直爲入把,曾前擧動時,道路高峻不平之處,則替用人夫,已有前例,而今此沙峴新路碌磻峴·蜂峴,俱是險處,亦依此例,臨時啓稟,一體替用人夫宜當,以此擧行,何如?傳曰,允。
又以弘文館言啓曰,書傳畢講後,繼講冊子,以禮記進講事,問議于領事,旣已草記蒙允矣。令校書館,以活字,趁卽印出之意,敢啓。傳曰,知道。
又以實錄廳郞廳,以摠裁官意啓曰,三房郞廳鄭壽期有頉,代前修撰尹游差下,卽爲牌招察任,一房郞廳金尙奎,與三房郞廳趙尙慶相換,使之察任,何如?傳曰,允。
兵曹口傳政事,以尹游爲副司果。
金致龍啓曰,因本院啓辭,今日大臣以下及前大提學命招,文衡薦望事,允下矣。大臣,箚批未下,前大提學兵曹判書李光佐,與金吾諸堂上,昨日俱詣闕外陳疏,以國忌,原疏退却,則卽還私次,引入不出。辭疏又爲到院,不得已捧入,而今此引嫌,旣涉過重,莫重鞫獄,因此停止,其在國體,旣極未安,今日文衡圈點,事係緊急,而大臣箚子及禁府堂上聯名疏,未承批之前,勢難牌招,待下批,應參人員,一時牌招之意,敢啓。傳曰,知道。竝牌招。
趙景命啓曰,今以大提學圈點事,大臣以下承牌來詣賓廳,而兵曹判書李光佐,纔自旗軍洗馬入來,不爲承牌,仍卽出去,莫重文衡薦望,又將遷就,其在事體,殊甚未安,更卽牌招,以爲進參之地,何如?傳曰,允。
又啓曰,今日大提學圈點時,大臣以下應參人員牌招事,命下矣。領議政趙泰耉,命召不進,左參贊姜鋧,右參贊柳鳳輝,判尹尹就商,俱爲不進,兵曹判書李光佐,以旗軍洗馬出去,尙未還來,日勢雖晩,文衡圈點,事係時急,姜鋧·柳鳳輝·尹就商,竝更卽牌招,何如?傳曰,允。
又啓曰,右參贊柳鳳輝牌招事,命下矣。家在城外,城門將閉,不得出牌之意,敢啓。傳曰,知道。
任舜元,以戶曹言啓曰,曾因咸鏡監司狀請,道內各邑所納各司貢物布,定都會,直納本曹事,覆啓依施,而一自都會官設立之後,非但上納過限,布品極其麤短,故春間因各司貢人等稱冤上言,納布之限,若過四月,則都會之規,從當革罷之意,覆啓分付矣。今此所納,已過定限,布品果爲麤劣,不可無變通之道,明春爲始,都會上納之規,還爲革罷,仍令各邑,依前直納各該司布品,亦依當初見樣升縷,精備上送,俾無貢人等稱冤之弊宜當,以此知委本道,何如?傳曰,允。
又以戶曹言啓曰,卽伏見今八月十六日持公事入侍時,左承旨任舜元所啓,則典設司諸員料布,令本曹,使之稟達變通事,有所陳達,而近來本曹經費,蕩竭無餘,百官頒料,皆以參酌代太上下。時未復舊,承旨所啓,雖如此,當此凡百裁減之日,無前之料布,不可創開,以致紛紜之弊,典設司諸員料布一款,今姑安徐,何如?傳曰,允。
又以戶曹言啓曰,故永嘉府院君權慄恩賜田結,尙未准授矣。忠淸道泰安郡數外官屯畓二結八負二束,自本家望呈願受,依例折給,何如?傳曰,允。
趙景命,以兵曹言啓曰,今二十日,文臣朔試射日次,而定尊號上箋相値,不得設行之意,敢啓。傳曰,知道。
賓廳啓曰,今日臣等,以大提學圈點事,承牌來會矣。前大提學李光佐,再招不進,事當更爲請牌,而今已夜深,臣等姑爲退去,李光佐待明朝牌招,擧行之意,敢啓。傳曰,知道。
右議政崔錫恒箚子,伏以臣伏見議啓批答,雖未知聖意之何在,而竊不勝惶怖悚慄之至。夫投藥吐痰之言,旣發於罪人之招,則其驚心痛骨,當復何如?必欲査出,以法治之者,鞫體之所不可已,而臣子情理,尤不當同戴一天,與之俱生,伏況今日討逆之擧,何爲而發也?爲宗社也,爲聖躬也。夫豈有一毫他意於其間,而千萬意外,致勤嚴旨,臣等相顧愕然,聚首驚惶,莫知置身之所。玆敢趨伏闕下,恭竢嚴誅。伏乞聖慈,俯諒危懇,亟削臣職,仍治臣罪,以嚴邦憲,以安私分,不勝幸甚。取進止。答曰,省箚具悉卿懇。一時之敎,不足深嫌,卿其安心勿待罪,速出視事,以副至望。仍傳曰,遣史官傳諭。
判義禁李光佐,同義禁金始煥,同義禁李師尙等疏曰,伏以臣等,於今朝伏承鞫廳議啓之批,惶恐震慄,不省所措,昨夜賊招行藥節次,萬萬驚心,爲臣子者,沫血飮泣,豈忍與同戴一天,窮査致法,固不容晷刻淹延,再啓陳請,亶出於此,誠不敢知聖敎何爲而及此也此等文字,不爲擧論,則罪人將何以斯得也?臣等,寧先被重誅,有不敢奉承此敎者矣。且臣等,雖極無狀,寸心國耳。況今誅討逆節,只爲宗社與聖躬,苟有毫髮他意,天必殛之矣。若以此,一分見疑於君父,將何以抗顔於天日之下哉?玆敢相率席藁於九閽之外,敢陳肝血之懇。伏乞聖明,天地日月,少賜回燭,亟命鐫削臣等之職,重勘臣等之罪,以礪臣節,以安私分,不勝幸甚。答曰,省疏具悉。卿等勿辭,從速行公。
上在昌德宮。停常參·經筵。
自巳時至未時,日暈。
下直,禮山縣監趙文普,長淵府使鄭震輔,陜川郡守鄭必寧,江東縣監趙昌來,雲山郡守李震葉。
獻納李眞淳,正言具命奎啓曰,請李翔所復官爵,亟命還奪事,請扶餘縣監權譍定配,請戶曹正郞尹世顯,司饔直長黃尙老,尙衣直長韓宅揆,前參奉朴光世,竝命削去仕版事,請行司直任埅遠竄事。答曰,勿煩。
掌令金重熙啓曰,請門黜罪人李喜朝極邊遠竄事。請還收遠竄罪人閔鎭遠放送之命事。請申球絶島定配事。請罪人尹慤,令鞫廳嚴刑得情事。新啓,各衙門諸宮家火田折受民結免稅,久貽生民之害,自在先朝,屢革此弊,別爲申飭,非止一再矣。近來以來,諸官家,以民田,稱爲宮屯,免稅於地部,其一結所收米,至於五十斗之多,至於火田,則皆是休息耕作之地,元無結卜田案之載案者,導掌及別將輩,每於踏驗之時,無論土地之腴瘠,所收之多寡,惟以濫執結卜爲事,一結所收,或至於錢貨十餘兩之多,比諸元田正賦,徵歛不啻倍蓰。且其所收之物,半歸於渠輩之私橐,道臣守令,恬不致察,食土窮民,呼冤日甚,臣待罪下邑時,稔知其此弊之無窮矣。今若使各道道臣,申飭守令,民結免稅處,依元田正賦例出稅,火田折受處,依地部定式徵給後,所謂導掌別將輩,如或復踵前習,令道臣摘發重治,則庶可除生民一分之弊,請令該曹分付道臣,趁今秋依此擧行。四凶通天之罪,人可得以誅之,凡爲殿下臣子者,孰不欲食肉寢皮?而舍人沈珙,徒掌門闌之私情,罔念沐浴之大義,頃當大臣以下三司請對之時,謀避大論,欲遞館職,一日之內,必遷乃已,君讐國賊,置之相忌,淸官美職,我自爲之,分義道理,寧容若是?公議愈激,終難置之,請舍人沈珙罷職。新除授掌令鄭啓章,時在京畿開城府經歷任所,請斯速乘馹上來事。答曰,不允。下諭事,依啓。
掌令金重熙,獻納李眞淳,正言具命奎啓曰,請圍籬安置罪人泰采亟命按律處斷事。答曰,勿煩。
趙景命啓曰,備邊司郞廳來言,今日,賓廳坐起日次,而大妃殿定尊號上箋相値,不得來會云矣,敢啓。傳曰,知道。
南就明啓曰,今日,持公事入侍日次,而大妃殿定尊號上箋相値,二十二日國忌正日,二十四日陵幸,二十六日國忌正日,頉稟。傳曰,知道。
趙景命,以都摠府言啓曰,今日入直內三廳武兼禁軍及軍兵等,當爲中日習射,而王大妃殿定尊號相値,不得爲之之意,敢啓。傳曰,知道。
南就明啓曰,同副承旨李廷濟,昨以式暇出去,今已行祀,依例牌招察任,何如?傳曰,允。
朴熙晉啓曰,卽者禁府都事來言,今日當爲鞫坐,而領議政則上箋時進參,右議政則今方出往康陵石物修改所,不得開坐云矣,敢啓。傳曰,知道。
金致龍啓曰,前大提學李光佐,昨日再牌不進,因賓廳啓辭,待明日更爲牌招事,允下矣。卽者李光佐,又爲違牌不進,使時急文衡薦進,遷就至此,其在事體,殊極未安,推考傳旨,今方捧入,而大臣以下,已爲來會,李光佐更卽牌招,以爲進參之地,何如?傳曰,允。
又啓曰,前大提學李光佐再牌不進推考傳旨,今方捧入,而王世弟入學日期漸迫,文衡差出,萬分緊急,而以主薦人之尙不承命,致令大臣以下不得會坐圈點,一日三牌,雖爲未安,李光佐更爲牌招,以爲薦望之地,何如?傳曰,允。
假注書李憙病,代以洪聖輔爲之。
金致龍,以冊禮都監郞廳,以都提調意啓曰,中宮殿敎命文草圖書,使司諫院獻納李眞淳書進,以備睿覽之意,敢啓。傳曰,知道。
又以尊崇都監郞廳,以都提調意啓曰,王大妃殿玉冊文·中宮殿玉冊文,女官當讀之,依前例眞諺竝書以入之意,敢啓。傳曰,知道。
又以冊禮都監郞廳,以都提調意啓曰,永徽殿敎命文草圖書,使吏曹佐郞尹淳書進,以備睿覽之意,敢啓。傳曰,知道。
李廷濟,以弘文館言啓曰,新除授修撰李世德,時在開城府,經筵入番事緊,請斯速乘馹上來事,下諭。傳曰,依啓。
金致龍,以侍講院言啓曰,今此陵幸,王世弟隨駕時,翊衛司官員,不可不備員陪衛,而在外及未差,至於五員之多云。令該曹卽速變通,以在京無故人,口傳差出,以爲備員陪衛之地,何如?傳曰,允。
李廷濟,以賑恤廳言啓曰,今年農事,因春夏水旱,八路未免大歉,而兩南尤被其災,間間有赤地之慘云。朝家一年需用,專靠於三南,而年事如此,前頭賑救之策,尤爲茫然,而本廳他無生財生穀之道,賑穀之散在各邑者,富商大賈之負債不納者,一竝督納,然後可以接濟飢民,而郞廳鄭勗先,綜核事務,素稱剛明,及授是任,多有收拾之效矣。昨日政,移拜光州牧使,若失此人,本廳凡事,尤無經紀之道,鄭勗先,本廳郞廳仍存,久任責成,何如?傳曰,允。
又以實錄廳郞廳,以摠裁官意啓曰,一房郞廳金弘錫外任,代前修撰趙遠命差下,三房郞廳尹游罷職,代校理權益淳差下,仍卽牌招察任,何如?傳曰,允。
趙景命,以兵曹意啓曰,今春明陵行幸,王世弟隨駕時,還宮詣闕後,陪衛前牌軍兵,大駕左廂尾局結陣事,磨鍊矣。大駕右廂軍兵,旣已分左右結陣,則陪衛前牌之從其中過去,進陣於左廂之尾局,似涉未安,今番則陪衛前牌,亦爲留陣於右廂之尾局,似合事宜,節目中,以此磨鍊以入之意,敢啓。傳曰,知道。
又以左右捕盜廳言啓曰,今二月二十五日,因筵臣陳達,以黃尙中·李萬白·李世章等,僞着平安兵使元徽手押,造成傳令及軍木一百同許賣帖文,圖聚銀貨事,有左右捕盜廳眼同究覈事,命下,故臣等,會同開坐,反覆究覈矣。大抵庇仁人李萬白,以田畓放賣事,上京訪問於李萬樞,則萬樞因朴尙柱,指送於黃尙中,尙中果欲賣其家舍,買取萬白田畓,故萬白,頻頻往來於尙中之家。一日,尙中言於萬白曰,元徽,卽吾一家人,而今爲平安兵使,田畓之價,庶有周旋之道。仍書一札,使萬白,傳致于元徽,請貸銀錢,元徽不許。又書一札,要得平安兵營鳥銃及合漆防納,則元徽又不許曰,吾之去就未定,不得聽施云云,則尙中乃生奸計,僞着元徽手押,造成銃漆防納帖文,銃漆防納,餘利不多云爾,則更爲僞造軍木一百同許賣帖文。且造軍官傳令,皆稱元徽成給云,而使李萬白,訪求願買人,折價放賣,必欲橫占四百兩銀子,以買李萬白之田畓。萬白,以鄕曲無知之人,只欲賣畓,前後爲黃尙中所欺,奔走使喚,尙中,使萬白,求得防納人,則萬白,求出張景俊,尙中,使萬白,書來軍木許賣帖字,則萬白,請書於黃俊河,尙中,使萬白,書來軍官傳令,則請書於閔廷發,末乃使之訪求帖文願買人,則萬白,訪求元徽所親人李重完,欲爲放賣,則重完,知其帖文之爲僞造,持示於元徽之子。仍爲現捉黃尙中,弄巧情節,畢露於各人等招辭,而尙中,只以不成說之說,抵賴不服,前後七八招辭,每每逕庭,其中最爲顯著難掩者,僞造帖文傳令,俱是李萬白所爲云,而若使萬白,自爲僞造,則何必求賣於元徽所親人,自取其綻露乎?其爲見欺於尙中,明白無疑。且其再招,以爲元家所送兩度請札,俱是萬白僞造,而不忍揚人之惡,初招中,不爲直告云。萬白,果有書札僞造之事,則當初僞造互相推諉之際,初招時,何不明白說道,以爲帖文傳令僞造之明證,而豈有隱然自當之理乎?又曰,軍官傳令,初不目見云,而尙中家人金道徵之招,無着押軍官傳令,受於萬白,傳於尙中的實云爾,則尙中更無發明之端,而敢爲狂妄之說,揚惡抵賴,平問之下,有難輸情,故亂杖施威嚴問,則前後帖文及傳令僞造節次,箇箇自服。其自服之招有曰,防納手訣,累次書懇於元徽,而終不聽許,家內,適有元徽爲金海府使時所成給門帖,故模倣其手押,潛自僞着,稱以元徽所成給,而使萬白,訪求斥賣云。又曰,僞着元徽手押,欲受軍木於元徽之營門,此是必然現捉之事,而帖文·傳令,放賣捧價後,以實通于元徽,懇請備給其價,則其在一家親厚之誼,似無發覺生事之患,果爲此奸惡之事云云。尙中,乃京華士族也。冠儒冠,服儒服,而其用意之譎詐陰秘,至於如此,眞奸細之尤者也。論其罪狀,亂杖懲治,固無足惜,然而其所負犯,與强竊盜有異,且已承款,竝與推案,移送刑曹,照律處置。李萬白,則不知帖文傳令之爲僞造,只爲見欺於人,原其本情,固無可罪之端。李世章,則與萬白同鄕之人,故元家推尋萬白時,先爲被捉於元家者也。前後事情,少無干涉之端,七朔牢囚,其冤已極,此兩人,竝宜放送,干連諸人李萬樞·朴尙柱·黃俊河·閔廷發·張景俊·金道徵等六人,或指示賣畓,或書給帖字·傳令,或願爲防納,或傳給傳令,雖不無參涉之事,至於僞造一款,俱無預知之端,別無可罪之事,竝分揀放送,何如?傳曰,允。
賓廳啓曰,文衡圈點,昨日因前大提學李光佐再牌不進,有待明朝更爲牌招,擧行事,定奪矣。臣等,於今日上箋後,來會賓廳,而李光佐以都監堂上入來,還爲出去,又爲三牌不進,文衡薦望,自是前任人之事,而所謂情勢,元非大段,當初許遞,非謂有必辭之義,況一時薦望,本與行公有異,則今又力辭不當,殊極未安。若一任其撕捱,使國家時急應行之事,終至擔閣,則國體臣分,豈容如是?李光佐從重推考,一日四牌,雖無前例,入學日期漸迫,事勢緊急,勿拘常格,更爲牌招,以爲趁卽薦望之地,何如?傳曰,依啓。
朴熙晉啓曰,因賓廳啓辭,前大提學李光佐,以文衡圈點緊急,勿拘常例,更爲牌招事,允下,而今聞方待命於金吾門外云,何以爲之?敢稟。傳曰,勿待命事,分付。
賓廳再啓曰,前大提學李光佐,三違召命之後,至於待命金吾,四牌不進,誠爲過當,而今已夜深,不可更請牌招,明日以後,至幸陵之前,皆有事故,令政院,過陵幸後,無故日牌招,擧行,何如?傳曰,允。
全城君混疏曰,伏以臣受命赴燕,期日斯迫,一省先壠於未辭陛之前,卽私情之所不容已,亦朝家之所嘗矜許於出疆之臣者也。臣父母墳山,在於楊州地,若蒙聖慈許以數日恩暇,則俟過園陵行幸,卽欲往掃丘壠,玆敢冒死陳懇。伏乞特賜恩由,俾伸至情,不勝萬幸。且臣祖父仁興君臣瑛墳山,在於永平地,距臣父母墳山所在之地,未滿數舍,且欲便道往省,竝此仰瀆,亦曲賜矜允焉,臣無任屛營祈懇之至。答曰,省疏具悉。卿其依疏辭往省焉。仍傳曰,給由馬,澆奠床備給。
上在昌德宮。停常參·經筵。
貞顯王后忌辰齋戒。
金致龍啓曰,陵幸時親祭祭文,大提學例爲製進,而卽今大提學未差,使弘文提學金一鏡製進,何如?傳曰,允。
朴熙晉啓曰,卽者禁府都事來言,今日當爲鞫坐,而領議政趙泰耉,身病夜來添重,右議政崔錫恒,以康陵石物修改事,出去未還,不得開坐云矣,敢啓。傳曰,知道。
金致龍,以冊禮都監都提調言啓曰,冊禮時所用首飾髢髮諸具,旣已精備,依例前期內入,而翟衣函及床袱等,竝入之意,敢啓。傳曰,知道。
朴熙晉,以義禁府言啓曰,卽見慶尙監司啓本,則尙州牧逃躱倫紀罪人玉江,捉囚於尙州牧云,依例發遣府都事,拿來之意,敢啓。傳曰,知道。
李廷濟,以兵曹言啓曰,今此明陵行幸時,侍衛之官,不可不備員,而禁軍將二員,宣傳官三員有闕未差,其代,竝卽口傳差出,何如?傳曰,允。
又以兵曹言啓曰,自前擧動時,屛門把守,只行於城內,而城外則無之,屛門巷曲,列軍把守,出於嚴警備之意,則城之內外,理無分別,自今城外屛門,一體設把守,恐合事宜,城內則依前留都營專當擧行,城外則訓局餘軍及禁·御兩營中,隨駕營餘軍,推移定送,而三分之二,訓局擔當擧行事,定式施行,何如?傳曰,允。
又以兵曹言啓曰,今此陵行敎是時,侍衛禁軍,不可不點擇以行矣。各番禁軍中,新受馬及病蹇不能致遠之類,今二十二日推移替直之意,敢啓。傳曰,知道。
金致龍啓曰,領議政趙泰耉箚子到院,而以國忌齋戒,留院之意,敢啓。傳曰,入之。
領議政趙泰耉箚曰,伏以臣之痼疾纏髓,決無供職之狀,國人之所知,而適會國家多故,不敢言病,忍死趨班,每一經行一事,輒復歸家大痛,前頭大禮時,實有狼狽之慮。且於舍人沈珙罷職之啓,亦有所踧踖不自安者,伊日薦擬,臣實主之,其所見非公議,與被參者,無以異矣,何可一刻晏然於職次乎?伏乞聖明,憐臣危苦之病,察臣臲卼之情,許遞本職,以安私分,以幸國事,不勝萬幸。取進止。答曰,省箚具悉卿懇。卿之疾患如此,深用慮念,安心勿辭,速出視事,以副孤望。仍傳曰,遣史官傳諭。
上在昌德宮。停常參·經筵。
貞顯王后忌辰。
朴熙晉啓曰,大司諫李明彦,處置請出之後,連尋長單,尙不行公,事體未安,卽爲牌招察任,何如?傳曰,允。
又啓曰,卽者禁府都事來言,今日當爲鞫坐,而領議政趙泰耉,身病未差,右議政崔錫恒,昨日復命之後,夜來身病猝重,判義禁李光佐,亦有身病,不得開坐云矣,敢啓。傳曰,知道。
又啓曰,今此明陵擧動時,以何大臣留都乎?敢稟。傳曰,領府事留都。
又啓曰,因本院留都大臣,取稟,領府事留都事,命下矣。領府事金宇杭,方在京畿楊州地云,何以爲之?敢稟。傳曰,遣史官傳諭。
又啓曰,領議政趙泰耉,有稟定事,來詣請對矣。傳曰,引見。
以慶尙監司狀啓,藥材進上,當月內不得封進,惶恐待罪事,傳于金致龍曰,勿待罪事,回諭。
朴熙晉啓曰,今日入侍時,鞫廳議啓批答收還,改以依啓事,下敎矣。前日議啓批答,方在院中,故還入,以爲改下之地,而鞫廳事,一時爲急,卽速開坐之意,分付,何如?傳曰,允。
又以兵曹言啓曰,陵幸擧動時,本曹郞廳,各有所掌,不可不備員,正郞有闕之代,令該曹,以在京無故人,卽爲口傳差出,仍卽察任,何如?傳曰,允。
吏曹口傳政事,以尹聖時爲兵曹正郞。
又以備邊司言啓曰,忠淸·全羅兩道守令,今春夏等殿最,因道臣有故,至今不得擧行,事體極爲未安。忠淸道殿最,前監司李世瑾,以情勢陳疏,批旨尙今不下,今則新監司李宜晩到任,已滿五十日之限。全羅道殿最,前前監司兪命弘,亦陳疏批旨未下之故,前監司權重經,不得擧行,新監司黃爾章,時未辭朝,權重經纔有敍命,今此兩道殿最,使李宜晩·權重經,今月內,卽速磨勘封進之意,分付,何如?傳曰,允。
又以禁衛營言啓曰,今此陵行時,本營五哨軍兵及別驍衛隨駕矣。本營,則千摠許鼎,把摠元弼楑,哨官朴昌厚,敎鍊官成弼禹,工匠牙兵五十名,別破陣二名,率領入直,火藥庫,則哨官李喜夏,別破陣十四名率領守直之意,敢啓。傳曰,知道。
又以禁衛營言啓曰,今八月二十四日明陵陵幸時,建陽門入直軍一百名,西營入直軍五十名,以御營軍,前期替把事,自兵曹,節目啓下矣。二十三日,與御營軍替把,而還宮敎是後,以本營軍兵還入直之意,分付擧行,何如?傳曰,允。
又以御營廳言啓曰,因禮曹草記,以獻陵禁標內捉虎事,本廳敎鍊官,率領牙兵出送矣。卽接次知敎鍊官手本,則陵內外林藪深僻之處,遍踏窮搜者,已至多日,而竟無蹤跡可尋云。蓋其虎患,元非常留於陵內者,更觀前頭形止,出送,宜當,今姑撤還之意,敢啓。傳曰,知道。
又以謝恩正使全城君混言啓曰,凡使价之行,彼人之徵求多端,逐年增加,今則無有限節,而所需銀貨,自朝家元無劃給事,每於一行員譯處,隨其所持多寡聚歛之,以充其谿壑之慾,而近來商譯輩失業,全無齎去銀貨,聚歛責應之際,極其苟簡,故朝家特軫此弊,以各衙門所儲銀貨,許貸每行者,已有年所。以近例言之,前後奏請之行,請得官貨,至於六七萬兩,戊戌年進香使,無他事端,而其所許貸之數,亦不減於四萬餘兩。今臣受命,非止謝恩一事,而況當銀貨絶乏之時,元定八包,亦難充數,若不請得官貨,則其勢必不無生梗之患,各衙門所儲銀貨,不得不貸然後可以無弊往還。且彼中大小周旋之事,專委於首譯,而今臣帶去首譯資級,不過折衝,曾未經事,亦未慣習彼人之情面,雖或有意外之事,似難彌縫,諸譯中資級稍高,累經燕行者,啓請率去,亦有前例。臣將此數事,議于廟堂,則大臣之意,亦以爲然,行副司勇金秀文,加定帶去,請得官貨,比諸進香使,優數許貸,而雖許貸之後,廟堂分定,自爾遷就,以此使行未免遲待於灣府,事甚可慮。今番則預爲磨鍊,出給於拜表之前,使之齎去,可無狼狽之患,以此擧行,何如?傳曰,允。
兵曹口傳政事,以李翼海爲兼內禁衛將,柳聖基爲兼司僕將,李檉·柳萬增·韓珩爲宣傳官,尹志益爲衛率,安相眞爲翊贊,朴弼溥爲洗馬,權世泰爲翊贊。
朴熙晉啓曰,卽者禁府都事來言,今日鞫廳開坐事,命下矣。今日日勢已暮,諸堂齊會之際,必致夜深,明日則領議政趙泰耉,習儀罷後,先詣享所,右議政崔錫恒,習儀進參,又差翼陵獻官,再明日則擧動相値,連日不得開坐云矣,敢啓。傳曰,知道。
又以御營廳言啓曰,本廳來九月·十月當全羅左道五哨軍兵及海西十四番別馬隊別破陣,今八月二十五日京中逢點事,前已啓下,故當番軍兵,幾盡上來,而今此明陵行幸時,本廳軍兵,當爲留都矣。城內屛門把守及各處替直之外,留都結陣軍兵,似爲不足,新番軍,今二十三日新營逢點,仍爲陣上出用,下番軍兵賞試才,則二十五日,除標信,南小營設行之意,敢啓。傳曰,知道。
又以都摠府言啓曰,今此陵幸時,寶劍四員·守宮一員·侍衛二員·陪衛一員,不可不備員,而本府堂上十員內,都摠管礪原君柱,差敬陵攝行祭獻官,先詣陵所,密昌君樴,旣已瓜滿,副摠管李森,以右邊捕盜大將,左邊捕盜大將兼察留都,李順坤,軍門進去,李師尙,以脚病,方在陳疏中。無故摠管,只是五員,擧動只隔一日,他無變通之道,令該曹急速稟處,以爲推移進參之地,何如?傳曰,允。
又以兵曹言啓曰,今因都摠府啓辭,陵幸時寶劍四員·守宮一員·侍衛二員·陪衛一員,不可不備員,而本府堂上十員內,都摠管礪原君柱,差敬陵攝行祭獻官,先詣陵所,密昌君樴,旣已瓜滿,副摠管李森,以右邊捕盜大將,左邊捕盜大將兼察留都,李順坤,軍門進去,李師尙,以脚病,方在陳疏中。無故摠管,只是五員,擧動只隔一日,他無變通之道,令該曹急速稟處,以爲推移進參之地,何如?允下事,命下矣。密昌君樴,雖已瓜滿,姑令察任,李順坤,雖係軍門,該營旣不隨駕,使之進參,李師尙,脚病難强,今姑改差,以無故之人,口傳差出,何如?傳曰,允。
假注書權贄書啓,臣承命馳往于楊州美沙里領中樞府事金宇杭所住處,傳宣聖旨,則以爲臣向在春間,名入臺疏,語極危怕,臣一息未泯,尙有知覺,惶怖悚慄,不敢偃息於私次,擔舁危喘,走伏郊外,六朔屛蟄,一味惶蹙,日俟嚴命矣。千萬夢想之外,園陵行幸時,留都之命,忽及於臣,史官承命,傳宣於荒郊俟譴之中,臣誠驚惶震慄,不知所以措躬也。向臣無故在京之時,屢膺此命,而臣之脚病,已成廢疾之人,寸步未能移動,一未承命,至今思之,惶恐罔措。況臣今夏以後,累經危域,精神元氣,已無餘地,委身床簀,成一未冷之尸,卽史官之所目覩,雖無情勢之難强,顧此病狀,萬無運動之路,末由趨承,臣罪萬死萬死云矣,敢啓。傳曰,知道。
今日領議政趙泰耉請對入侍時,判決事李衡祥,今姑改差事。榻前下敎。
壬寅八月二十二日未時,領議政趙泰耉請對,大司諫李明彦同爲引見入侍時,領議政趙泰耉,右副承旨朴熙晉,大司諫李明彦,假注書洪聖輔,記事官趙顯命·申致雲。上御熙政堂,領議政趙泰耉進伏曰,日氣朝晝異候,涼暖不適,日間聖體,若何?上曰,無事矣。大妃殿氣候,亦何如?上曰,安寧矣。又拜曰,近來日氣甚煖,引飮·水刺·寢睡之節,無所減乎?上曰,無減矣。又拜曰,頃日入診時,因行藥吐痰事之極爲驚心,以解毒兩茶飮進御之意,稟達劑入矣。此茶飮,非但解毒而已,雖常服亦好,未知竝已進御乎。上曰,進御矣。又所啓,臣於頃日入對時,未及聞鞫廳議啓批答,而退出後,始爲追聞,則有欲打老論之計,尤極無據,此後如此文字,勿爲擧論之敎,故大臣及鞫廳諸臣,惶恐引入陳疏云。其時批旨,實出意慮之外,未知聖上,因何而有此敎乎?當初自上多吐痰水,已極驚心,而鞫招,有行藥上躬之說,藥院文書,有吐出黃水之敎,故臣於頃日入對,請査伊時水刺間內人,又以解毒之茶飮進御之意陳達,卽蒙兪音,而厥後尙無査付之擧,誠用悶菀之中,批旨又如此,此何等事,而置之尋常,乃若是耶?自古逆賊,何代無之,而豈有如今日之刃藥俱行,窮凶極惡者也?爲人臣子,所當期於査出,而況鞫招,有給藥於水刺間內人之語,凶逆不道之人,隱伏於至近至密之地,而至今不得査出,如是而國事其可爲乎?鞫廳,一從賊招而請査而已。討逆之事,安可問色目?況査出內人,何與於色目,而批旨如此,中外人心,莫曉所以,王言,固宜如綍如綸,不當若是,鞫廳之因此批旨,一向廢坐,亦甚可悶,批旨若卽收還,則右相,亦當出而開坐,小臣惶恐敢達。無發落。又拜曰,大臣箚批,有一時之敎不足爲嫌之敎,小臣當初看得批旨,以爲似指賊人招辭如此等言,勿復捧入之敎,而鞫廳諸臣,身親當之,故至於陳疏,而乃以一時之敎爲批,猶欠分明,臣意前日議啓批答,改下似好,敢此更達矣。上曰,依爲之。又所啓,罪人査出事,考見其時醫官入直日記,則可以知之。故入診退出後,考見其時日記,則庚子十二月十五日藥房問安啓辭中,有昨日吐出黃水一升許之語,十五日之昨日,爲十四日,可以明知矣。其日大殿水刺間內人,査出不難,而至今無査付鞫廳之事,未知雖査而不得現出耶。抑或不以爲大事,而不爲査出乎?此宮人,不可不査出,故敢此,仰達矣。無發落。大司諫李明彦曰,逆婢査出事,大臣縷縷陳達,而無發落,小臣有區區所懷,敢達,査治逆節,只是爲聖躬,爲宗社,非有他耳。在外逆黨,亦當窮査,必得乃已,況兇逆一宮婢,隱伏肘腋之間,將來之憂,不止如在外逆黨而已乎?査付攸司,窮覈情節,非難事,而尙此持難,外間實未知聖意攸在也。其人卽一宮婢,其事卽凶逆大惡,聖意所在,雖不敢知,而決不可置而不査。卽命査覈,出付鞫廳之意,敢達。泰耉曰,弑逆不道,豈可一日不爲懲討乎?旣往則不知其然,致令偃息至今,而今旣綻露之後,使陰懷逆心之人,置之肘腋之地,豈不切迫乎?自上亦必別爲致愼,而陰懷不道之賊,潛伏肘下,頃刻毫忽之間,或恐有不及追悔者,其爲痛迫,尤當如何,逆賊不爲査出,則將至國不爲國,況此事前頭之慮,不知至於何境乎?且人心,固自不一,宮人之數多,元非好事,嗣服之初,亦豈不有所建白耶?唐太宗揀出宮女三千,史稱其美,卽今各殿使令磨鍊有裕之外,其餘不緊宮人,使之揀出,則人心可以悅服,而亦可爲防患之道矣。又曰,査出事,若不窮査現出,則將若之何?小臣病甚,而鞫廳諸臣,惶悚不敢請對,故敢此力疾入來,批旨收還事,纔已陳達蒙允,鞫事可幸,而宮人不卽査付,則其爲憂,將無所不至矣,臣惶恐請聞發落矣。無發落。明彦曰,大臣縷縷陳達,而無發落,待大臣之道,固合卽賜發落,況査出一宮人,誠至易之事,而未知聖意,何爲而如是持難乎?向來四凶中,頤·集孥籍,似非時急之事,健·采竄逐絶島,視諸宮人隱伏至近至密之地,不可同日語,而三司伏閤,大臣,率諸宰請對,至於準請,今此幺麽宮人事之持難,臣實未曉也。又曰,大臣如是屢達,從違間,聖意所在,敢請得聞矣。泰耉曰,小臣得承下敎後,當退出矣。上曰,依爲之。右副承旨朴熙晉曰,然則批旨收還後,以依啓書出乎?上曰,唯。泰耉又所啓,王世弟入學臨迫,大提學差出,一時爲急,而前大提學李光佐,其所引嫌,不至大段,而兩日之內,六違召牌,終不得薦望,國體臣分,豈容如是?此後若復如前,則薦望,將無可爲之日,且薦望,異於行公,不宜一向撕捱,自上別爲勉出,然後可承命,故敢達。上曰,唯。出擧條熙晉曰,小臣,惶恐有仰達事矣。俄者伏見草記,以兵判留都落點,而自前兵判,無留都之事。蓋兵判,兼帶禁衛大將,隨駕事體自別,故不爲留都矣。今若留都,則中軍當替行隨駕,而有異前規,何以爲之乎?泰耉曰,前規兵判,無留都之事,兵判不爲隨駕,則外間,亦必爲怪矣。在前皆以參判·參議留都,今此留都,改落點似宜,敢達。上曰,唯。熙晉又曰,掌隷院,本來單堂上,而判決事李衡祥,除授三月,尙不上來,中間縣道陳疏,批旨,雖未及下,而前後大禮,不爲上來,其老病可知。且本院員役朔下,例於決折詞訟後,有上下之道,而如是久曠,多有弊端,下詢大臣而變通之意,敢達。泰耉曰,小臣,亦欲以此事仰達,而疏批未下之故,不敢陳達矣。除拜已過三朔,前後大禮,不爲上來,雖未知其病故之如何,而不可一向瘝曠,請判決事李衡祥改差。上曰,依爲之。出榻前下敎諸臣,以次退出。
上在昌德宮。停常參·經筵。
大妃殿·中宮殿,藥房問安。答曰,知道。
藥房提調臣韓配夏,副提調臣南就明啓曰,秋氣漸涼,伏不審此時,聖體,若何?大妃殿氣候,亦復何如?前劑入甘豆湯·薺苨茶,連已進御乎?今日,是入診日次,率諸御醫入侍,詳察聖候宜當。臣等不任憂慮,敢來問安,竝此仰稟。答曰,知道。慈殿氣候安寧,茶飮進御矣,勿爲入診。
李廷濟啓曰,大司憲鄭齊斗,掌令鄭啓章在外,執義鄭楷,掌令金重熙,持平李普昱呈辭,持平李匡輔在外,今日,以監察茶時之意,敢啓。傳曰,知道。
趙景命啓曰,副摠管李順坤,以御營別將,新番別驍衛等點考事,新營晝仕進去之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而王大妃殿上尊號習儀相値,不得爲之之意,敢啓。傳曰,知道。
任舜元,以弘文館言啓曰,本館上番臣權益淳,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
兵曹口傳政事,以李漢珪爲副摠管,柳聖基單付副護軍。
趙景命啓曰,留都大臣,以領府事爲之事命下,而大臣方在鄕外,昨日史官書啓中,有病狀萬無運動之語,而自前動駕前一日午未時,留都大臣,率扈衛軍官,申時結陣,卽今時刻漸近,何以爲之?敢稟。傳曰,以領相留都,可也。
南就明,以吏曹言啓曰,今此明陵展謁敎是時,翼陵遣大臣攝行祭獻官,右議政崔錫恒,錦平尉朴弼成,實預差啓下矣。右議政崔錫恒,今方鞫坐進去,錦平尉朴弼成,身病方重,不得已以礪城君楫,改付標以入之意,敢啓。傳曰,知道。
金致龍,以內醫院官員,以都提調意啓曰,今此明陵擧動時,提調臣韓配夏,副提調臣南就明隨駕,臣以留都大臣,領率扈衛軍官,結陣於闕外,藥房之任,似難兼察。留院提調,當爲差出,而考見前例,擧動若不經夜,則留院提調,不爲差出,今亦依前例勿差,或有闕內時急用藥之事,則令假承旨進來開庫,似合事宜,敢啓。傳曰,知道。
趙景命,以扈衛廳別將,以留都大臣領議政意啓曰,臣承命留都,一依啓下事目,率領扈衛三廳軍官,大駕出還宮時,結陣於備邊司前路,晝則移陣于敦化門外扈衛之意,敢啓。傳曰,知道。
又以兵曹言啓曰,新除授內禁衛將徐行進,以前任慶州營將,未及上來,卽今陵幸隔宵,領軍之任,不可不備,今姑改差,其代,卽爲口傳差出,何如?傳曰,允。
金致龍,以禮曹言啓曰,端懿王后神主,九月初一日畢造成後,依前啓下,本曹堂上與奉常寺提調,眼同奉審,仍爲奉安于景賢堂之意,敢啓。傳曰,知道。
兵曹口傳政事,以許鼎爲兼內禁將。
趙景命,以兵曹言啓曰,今此陵幸之日,監軍巡將·闕內別巡衛將,勢難入啓受點,依近例今八月二十三日受點人員,來二十四日竝令仍察,而來二十五日訓局入直哨官分所金弘單子,欲待還宮後書入,則還宮早晩,不得預知,今日預爲書入之意,敢啓。傳曰,知道。
朴熙晉,以義禁府言啓曰,正刑罪人瀗之子又得,居在於平安道安州地,而年今十七歲,次子永童,居在於京畿楊州地,年今十六歲,律當處絞,故纔已査問兩道,待其回牒擧行,其他應坐族屬,則定配所以入之意,敢啓。傳曰,知道。
又以義禁府言啓曰,正刑罪人沈榗妾子尙咸,依律文入啓,定配所安置矣。折衝沈樗呈狀本府,以爲尙咸,卽其繼后子,請其依法免坐,取考文書,則樗,以榗之庶從弟,兩邊及門長,同着名,與授明白,該曹亦爲成給立案,出繼的實,尙咸流二千里安置,今姑安徐,何如?傳曰,允。
金致龍啓曰,永徽殿樂章,弘文提學金一鏡製進矣。卽者一鏡以爲,取考列聖誌狀,只載初亞終三獻之曲,依此製之矣。今始得見掌樂院所藏冊子,則且有奠幣樂章,不可闕然,僅復追製以進,又聞用樂之規,別殿享禮,用以火食,無佾舞及豆籩鍾磬之設,只陳管絃之樂云,此等字,竝改付標以入之意,敢啓。傳曰,知道。
朴熙晉,以問事郞廳,以鞫廳大臣意啓曰,推案纔下,今已犯夜,陵幸擧動,在於明曉,參鞫諸臣,皆有職掌,不可不陪駕,推鞫姑停之意,敢啓。傳曰,知道。
趙景命,以禁衛營言啓曰,今此明陵行幸時,千摠許鼎,守直本營事,已爲啓下矣。昨日移拜內禁衛將,其代以千摠崔必蕃守直之意,敢啓。傳曰,知道。
又啓曰,禁衛營敎鍊官來言,今日左邊巡廳前路,未時聚軍,申時結陣云矣,敢啓。傳曰,知道。
又啓曰,訓鍊都監知彀官·禁衛營敎鍊官·禁軍來言,今日二嚴後結陣,結陣後懸燈,天明後落燈云,御營廳敎鍊官來言,日暮後懸燈,人定後刁斗,天明後落燈云矣,敢啓。傳曰,知道。
答益陽君檀疏曰,省疏具悉。卿其依疏辭往來焉。原疏見下
益陽君檀疏曰,伏以臣猥忝宗籍,過蒙洪私,尋常感戴,韲粉是期,今有私悰之萬萬懇迫者,不得不冒死伸籲於天地父母之前,惟聖明之矜察焉,臣父全城君混,今年六十二矣。衰老已甚,疾病且痼,平居亦常危懍,此際忽承使价之命,怵畏分義,不敢辭避,出疆之期不遠,而第念原隰馳驅萬里之際,衰老筋力,難保其必無疾恙,人子情理,誠不忍自抑,今若憐臣至情,許臣隨往,以爲終始扶護之地,則不但爲微臣之萬幸,在聖明孝理之化,亦爲推恩老老一道也。在前如臣者,亦多隨行,曾在先朝臨昌君焜之赴燕也。其子密豐君坦,疏陳其懇迫之狀,而特許偕往,則於此可見聖明體下之意也。伏乞聖明,察臣危苦之忱,曲垂天地之仁,使得偕行,以伸至願焉,臣無任激切祈懇屛營之至云云。
上在昌德宮。停常參·經筵。
趙景命啓曰,內乘來言,捲窓,取稟。傳曰,捲三面。
又啓曰,內乘來言,面紗,取稟。傳曰,勿爲。
假承旨啓曰,御營廳敎鍊官來言,大駕出宮後,進陣於敦化門外扈衛軍官陣尾局,而還宮時,退陣於左巡廳前路云矣,敢啓。傳曰,知道。
又啓曰,兵曹郞廳來言,闕內各處,入直軍士巡檢云矣,敢啓。傳曰,知道。
又啓曰,守宮從事官來言,闕內各處,入直軍士巡檢云矣,敢啓。傳曰,知道。
大駕幸明陵,入齋室後,王世弟板位問安。答曰,知道。
大殿·世弟宮,政院·玉堂·藥房問安。答曰,知道。
大殿,朝廷二品以上·六曹·大司諫口傳問安。答曰,知道。
李廷濟啓曰,小臣,大妃殿問安進去,下直。傳曰,知道。
大妃殿,遣承旨問安。答曰,知道。
大妃殿·中宮殿·王世弟,遣宮官問安。答曰,知道。
明陵展謁,入齋室後,王世弟板位問安。答曰,知道。
大殿·世弟宮,政院·玉堂·藥房問安。答曰,知道。
大殿,朝廷二品以上·六曹·大司諫口傳問安。答曰,知道。
大殿·王世弟,敬陵奉審,入小次後,政院·玉堂·藥房問安。答曰,知道。
大殿,朝廷二品以上·六曹·大司諫口傳問安。答曰,知道。
大殿·王世弟,翼陵奉審,入齋室後,政院·玉堂·藥房問安。答曰,知道。
大殿,朝廷二品以上·六曹·大司諫口傳問安。答曰,知道。
傳于南就明曰,自蜂峴至自然巖,捧上言事,分付。
傳于趙景命曰,還宮時,百官揷羽。
大駕還宮後,大妃殿·大殿·中宮殿,王世弟板位問安。答曰,知道。
大殿·世弟宮,政院·玉堂·藥房問安。答曰,知道。
大殿,朝廷二品以上·六曹·大司諫口傳問安。答曰,知道。
趙景命,以兵曹言啓曰,今此謁聖武科初試試官,無故可擬之人乏少,不得已每望各備二員,而堂上曾經閫帥人,竝擬以入之意,敢啓。傳曰,知道。
今八月二十四日,陵幸還宮時,到延恩門,駕轎仍把事。榻前定奪。
壬寅八月二十四日寅時,上乘玉轎,出自仁政門,替乘駕轎引發,卯時至明陵洞口,以玉轎詣齋室。小頃,以玉轎詣紅箭門外,步至門內板位,行四拜禮訖,奉審陵上。本陵參奉吳命尹,進伏上前曰,丁字閣前庭檜木,卽先大王所命植者也。當初封植太密,到今枝幹相磨,不能茂盛,致有枯損之患。凡種樹之法,必令去其密鬱而疎通之,然後可得善養云,今此檜木,亦宜疎薙其叢茂者,故惶恐敢達。上曰,依爲之。出擧條奉審陵上訖,仍爲奉審碑閣,還詣小次,行盥洗訖,贊禮引殿下,詣丁字閣階上板位,行四拜禮,仍詣樽所左立,小選,承旨酌酒訖,遂就殿內神位前,行初獻禮訖,還詣小次。王世弟,行亞獻,右議政崔錫恒,行終獻禮畢,贊禮引殿下,詣階上板位,行四拜禮,還詣小次。巳時,右議政崔錫恒,來詣小次閤門外請對,禮曹判書李台佐,同爲入侍。錫恒進伏曰,侵曉動駕,日氣涼冷,聖體,若何?上曰,無事矣。錫恒曰,翼陵·敬陵,自上竝將親行奉審矣。行幸隣近之陵,歷謁先陵,情禮固然,而但二月陵幸時,只爲奉審於翼陵,而猶且日晩還宮,今若奉審兩陵,則必致昏暮,敬陵則遣臣等,替行奉審,似好矣。台佐曰,小臣待罪春曹,奉審節目,依例磨鍊以入,而奉審敬陵後還宮,則日勢將暮,前頭春晷舒長之時,行幸展謁,似合事宜,故敢達。上曰,翼陵展謁後,當轉拜敬陵矣。錫恒曰,然則敬陵亦將親行奉審乎?上曰,唯。遂退出。上自小次,步出至紅箭門內板位,行四拜禮訖,出御玉轎,還詣齋室。午時,上以玉轎,詣敬陵紅箭門外,步詣門內板位,行四拜禮訖,將奉審陵上,都承旨南就明進伏曰,日氣甚煖,旣行望墓禮,依俄者大臣所達,遣大臣奉審,何如?諸承旨一時同請,未及發落,崔錫恒進伏曰,小臣當陪王世弟,進去奉審矣。上曰,依爲之。王世弟趨進奏曰,侵晨動駕,又經將事,陵上往來,相距比翼陵稍遠,殿下何以親行奉審耶?未及發落,錫恒曰,俄以替行奉審事稟達,而蒙允矣。王世弟曰,以依爲之爲敎乎?錫恒曰,然矣。王世弟,遂偕右議政,詣陵上奉審。右承旨金致龍進伏曰,陵上往來,時刻稍遲,殿下何可立而待之乎?玉體恐損,殿坐,何如?左副承旨趙景命曰,久立可悶,殿坐板位,何如?無發落良久,致龍又進曰,曾亦有殿坐之例云,惶恐更達。無發落。小頃,就明進伏曰,奉審還歸之際,自致遲久,殿坐,何如?右副承旨朴熙晉曰,侵晨動駕,勞損已多,奉審還歸之間,殿坐板位,少無所傷,惶恐敢達。致龍曰,陵所兩處,故奉審稍遲,豈不悶甚乎?無發落。王世弟,偕錫恒,還詣上前奏曰,大王陵上奉審則無事,王后陵上莎草,庫庫枯損,不至大段矣。錫恒進伏曰,大王陵上無頉處,王后陵上莎草,有庫庫枯死之處矣。上曰,知道。遂步出,至紅箭門外,乘玉轎,還御小次。未時,以玉轎,詣翼陵紅箭門外,步詣門內板位,行四拜禮訖,將行奉審,就明進伏曰,日氣甚煖,連行拜禮,而又將奉審陵上,玉體易致傷損。如是數數稟達,極知惶悚,而亟寢奉審之擧,何如?致龍曰,伏覩拜禮甚艱,玉色亦憊,勿爲親行奉審,何如?未及發落,錫恒進伏曰,春間陵幸時,小臣陪王世弟奉審矣。今亦小臣進去奉審,何如?王世弟亦可以偕進奉審矣。上曰,依爲之。王世弟進伏上前,將以替行奉審之意稟達。錫恒曰,纔已仰稟而允可矣。王世弟拜起,偕錫恒,進詣陵上奉審,上立板位上,以待王世弟奉審還奏。小選,王世弟還詣上前奏曰,陵上奉審,則無事,碑閣奉審,則亦無事矣。錫恒進伏曰,陵上無一庫頉處矣。上曰,知道。遂步出紅箭門外,乘玉轎,還御明陵齋室。申時,大駕將還宮,以玉轎行至明陵洞口,替乘駕轎。就明進伏轎前曰,此去不遠之地,延曙驛,卽仁祖大王龍興之處,而有碑閣,還宮時或可歷幸,故敢達。趙景命曰,此非必爲歷幸之所,且不得預爲分付,修治道路,況日勢已向晩矣,何可歷入耶?無發落。大駕遂引發,至迎恩門外替馬所,將替御馬粧,就明進伏轎前日,日勢不至晩暮,疾驅易致銜橜,勿令馳騁,按轡徐行,何如?景命曰,常人久廢跨鞍,猶且戒懼,自上久未御馬之餘,猝當鞍馬,殊可伏慮,分付內乘,徐行勿馳似好,敢達。上曰,依爲之。仍命招入內乘,聽傳敎,內乘進伏。上曰,副望御乘入把事分付。內乘拜曰,副望馬齒多,少有跌蹶之習,何以爲之?同副承旨李廷濟曰,夷塗徐驅,豈有跌足之慮乎?就明曰,萬一跌足,亦甚可慮,仍以落點御乘入把,似好矣。上曰,唯。遂却駕轎,登上馬床,將乘馬還止,如是者再三。就明曰,久廢鞍馬之餘,或者戒懼而然耶?若然則還把駕轎,似好矣。廷濟曰,然則駕轎與玉轎中,替御,何如?就明曰,入把之馬馴甚,似是良馬,仍爲入把,恐無所妨矣。廷濟曰,若有戒懼之心,則其在愼重之道,不可强御鞍馬,還把駕轎,何如?良久下敎曰,駕轎還把。時駕轎先發一馬場許矣。急令招還,遂以駕轎還宮,日已戌矣。
上在昌德宮。停常參·經筵。
莊烈王后忌辰齋戒。
大妃殿·大殿·中宮殿·世弟宮·嬪宮,政院·玉堂問安。答曰,知道。大殿,朝廷二品以上·六曹·大司諫單子問安。答曰,知道。
大妃殿·中宮殿,藥房問安。答曰,知道。
藥房都提調臣趙泰耉,提調臣韓配夏,副提調臣南就明啓曰,昨日鑾輅肅路,祗謁先陵,伏想聖懷怵惕,益切羹墻之慕。侵曉動駕,抵暮還宮,勞憊之餘,玉體不瑕有傷乎?大妃殿氣體,若何?王世弟氣候,亦何如?臣等,不任終宵憂慮,敢來問安。答曰,知道。慈殿氣候安寧,予則無事,世弟氣候,平穩矣。
金致龍啓曰,備邊司郞廳,以大臣意來言,今日賓廳坐起日次,而國忌齋戒相値,不得來會云矣,敢啓。傳曰,知道。
又啓曰,小臣鞫廳坐起進去,下直,請出推案。傳曰,知道。
任舜元啓曰,左副承旨趙景命,同副承旨李廷濟,今日病不仕進,竝卽牌招,何如?傳曰,允。
朴熙晉,以都摠府言啓曰,副摠管李順坤,以御營別將,舊番馬步軍兵等賞中日事,南小洞晝仕進去之意,敢啓。傳曰,知道。
又以義禁府言啓曰,當此鞫獄多事之時,本府都事,不可不備員。尙州牧出使都事宋元瑞,令該曹口傳閑官換差,何如?傳曰,允。
傳于金致龍曰,史官一員待命,騎馬三匹立之。
吏曹口傳政事,義禁府都事宋元瑞,義盈主簿趙銑相換事,承傳。
以左副承旨趙景命牌不進罷職傳旨,傳于朴熙晉曰,推考傳旨捧入。
李廷濟,以實錄廳郞廳,以摠裁官意啓曰,實錄纂修之役,一日爲急,而諸堂郞,每諉以事故疾病,不能勤勤仕進,開局經年,就緖無期,事甚悶慮。臣今日自藥院問安罷後,赴仕本局,則堂上刑曹判書趙泰億,禮曹判書李台佐,郞廳副司果趙鎭禧·李巨源外,或書進而不進,或以病而不進,如是玩愒,汗靑無日。今日諸堂郞中,除有公故應頉外,以病不進及可進而不卽進,雖進而卽爲退去人員,竝卽推考警責。在前修史之役,卯仕而酉罷,故事易了當矣。今宜各別申飭,俾得早進晏罷之地,何如?傳曰,允。
傳于朴熙晉曰,卒樂善君夫人,自發引至返魂,兩時祭奠,自本道備給事,分付。
李廷濟,以實錄廳郞廳,以摠裁官意啓曰,頃日,以都廳堂上柳鳳輝,雖有脚病,史役元非奔走之役,使之專意纂修之任,陳啓蒙允,而厥後一不赴仕,分義豈容如是?更爲申飭,俾有實效。堂郞中,如本職有故,陳疏未承批之類,史局則竝勿拘礙,使之仕進矣。都廳郞廳李德壽,本職雖曰難安,史役不宜久曠,一房郞廳趙尙慶,亦以本職未肅拜,久不仕進,竝卽牌招察任。三房郞廳鄭錫五,改代兵曹佐郞李廣道差下,持平李匡輔,受由在外,久不還仕改差,以修撰趙翼命差下,竝牌招察任,何如?傳曰,允。
又啓曰,因實錄廳草記,郞廳牌招事,允下矣。闕門重閉,李德壽·趙尙慶,待明朝出牌,李廣道·趙翼命,付兼春秋後,出牌之意,敢啓。傳曰,知道。
朴熙晉,以兵曹言啓曰,武科科場之雜亂,未有如近日者,至於前冬庭試初試而極矣。其中試講,尤多人言,今不可不別樣嚴飭,俾無如前之弊。今此謁聖武科初試開場,在於今日,分付兩所,凡係禁淆雜防奸僞等事,除尋常,各別惕念擧行,差備官等,或有不爲謹愼之事,則隨卽入啓,繩以重律,試講亦令別爲嚴謹,俾絶濫冒之端,何如?傳曰,允。
又以義禁府言啓曰,罪人健命莅斬狀啓,今纔下本府矣。考見律文,凡大逆,不分首從,凌遲處死,緣坐籍沒。健命正刑傳旨內,罪目旣是大逆,而不用凌遲之法,收孥籍産,自本府有難直爲擧行。議大臣後,稟處,何如?傳曰,允。
又以兵曹言啓曰,大駕行幸園陵,士女之爭瞻羽旄,非所當禁,而至於近駕之處,紛雜淆亂,不可不別樣嚴禁矣。昨日還宮時,大駕下沙峴後,吹打手與堂下侍衛,兩間空虛,大路東西觀光雜人,互相踰越,尤爲紛雜。大駕前後至近之地,雜人之衝路踰越,曾所未有之事,誠極驚駭,不可無別樣懲後之道。當該部官及駕側禁喧禁府郞廳,竝拿問定罪,當部下人,令攸司囚禁,從重科罪。漢城府不能檢飭,當部堂上郞廳,竝從重推考。臣曹亦難免不能嚴飭之罪,不勝惶恐之意,敢啓。傳曰,知道。
上在昌德宮。停常參·經筵。
莊烈王后忌辰。
李廷濟啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
朴熙晉,以問事郞廳,以鞫廳大臣意啓曰,知義禁朴泰恒,身病頗重,連日鞫坐,不得進參,不可等待其差歇。朴泰恒今姑改差,其代令該曹口傳差出,牌招察任,何如?傳曰,允。
吏曹口傳政事,以金一鏡爲同義禁。
李廷濟啓曰,新除授知義禁牌招事,允下矣。今已夜深,待明朝出牌之意,敢啓。傳曰,知道。
吏曹口傳政事,實錄兼春秋李廣道·趙翼命竝單付。
朴熙晉,以武二所差備官,以試官意啓曰,參試官副護軍尹大英,以其老母在於洪州地,痢患猝重云,故聞報蒼黃下去,其代令政院稟旨,改付標之意,敢啓。傳曰,知道。
李廷濟啓曰,卽者領議政送言,明日大妃殿冊寶內入,而都監堂上兵曹判書李光佐,方在鞫廳,戶曹判書金演,又以武二所試官進去,堂上不可不備員,戶曹判書金演試官之任,令本院稟旨變通云。元單子中,付標以入之意,敢啓。傳曰,知道。
朴熙晉,以問事郞廳,以鞫廳大臣意啓曰,明日以大提學薦望圈點事,前大提學李光佐,將有牌招之擧,臣亦當承命詣闕,推鞫姑停,待大提學薦望後,開坐之意,敢啓。傳曰,知道。
李廷濟啓曰,因頃日賓廳啓辭,過國忌後,無故日文衡圈點事,令政院稟旨擧行事,允下矣。明日乃無故日,文衡差出,一時爲急,鞫廳姑罷之意,亦自鞫廳,已爲草記,明日待開門,大臣及前大提學李光佐與六卿·政府西壁·判尹竝牌招,以爲圈點之地,何如?傳曰,允。
朴熙晉,以義禁府言啓曰,罪人盛節,旣已承服正刑,其父母·祖孫·妻妾·子女及子之妻妾·兄弟·姊妹·伯叔父兄弟之子,年歲姓名,存沒居住,令漢城府,考出京中及洪州帳籍,亦爲分付五部査出,急速成冊牒報後,依律文施行,而籍沒家産,破家瀦澤,罷守令,降邑號等事,令各該司捧承傳擧行之意,敢啓。傳曰,知道。
又以義禁府言啓曰,正刑罪人瀗子永童,居在京畿楊州地,故發關本道,使之査問矣。卽接該道監司牒報,則永童着枷囚禁云,依例發遣府都事,依律文處絞之意,敢啓。傳曰,知道。
李廷濟,以實錄廳郞廳,以摠裁官意啓曰,都廳郞廳李德壽,一房郞廳趙尙慶,違牌坐罷矣。竝令該曹口傳付軍職,冠帶常仕,何如?傳曰,允。
上在昌德宮。停常參·經筵。
下直,泰仁縣監崔守慶。
金致龍啓曰,明日永徽殿·中宮殿冊寶內入,視事,頉稟。傳曰,允。
又以弘文館言啓曰,新除授修撰李世德,副修撰李承源,自鄕入來,連呈辭疏,尙不出肅。修撰趙翼命,諉以陳疏未承批,亦不行公,竝卽牌招察任,何如?傳曰,允。
傳于南就明,司諫梁廷虎三度呈辭,還出給。
以林原君杓爲宗親府有司堂上。
李廷濟,以司饔院官員,以都提調·提調意啓曰,因全羅左道暗行御史權益寬書啓,本院所屬南原縣案付匠人二十二名,自備局覆啓革罷,而本院御器匠人,不但事體重大,自有定數,或稱逃亡,或稱物故,續續頉下,則將無以成樣,故必自列邑代定,然後頉下者,古規然也。今此南原縣之匠人,逃故頗多,而本縣不卽代定,遽爾革罷,事體不當。請令本縣,逃故之代,卽速充定,仍令徵布,以除民弊,以補燔用,何如?傳曰,允。
金致龍,以內醫院官員,以都提調·提調意啓曰,頃年御醫之北京入往時,別貿唐鹿茸以來,則正如紫茄色,勝於我國所取者。且唐材中,犀角·朱砂·石雄黃·眞珠·龍䐉·麝香·黃連·安息香等種,皆是要材,雖有年例貿易,元數不多,每患不足,故曾前御醫入往時,亦有別貿之事矣。今此謝使隨往御醫處,管餉銀子二三百兩,依前出給,此等藥材,使之精擇貿來,而本銀則還後會減,宜當。以此分付于平安監司及兵使·義州府尹,何如?傳曰,允。
傳于金致龍曰,益陽君檀掃墳呈辭,給由馬,澆奠床備給。
金致龍啓曰,臣伏見益陽君檀掃墳呈辭,有給由馬,澆奠床備給之命,臣竊以爲太過也。自前給馬賜奠之典,必施於秩高近宗,今此恩數,未免爲屑越之歸,宜有收還之擧,區區所懷,惶恐敢啓。傳曰,雖非秩高近宗,曾經守陵官,依前判付擧行。
又啓曰,來九月初一日,王大妃殿上尊號陳賀頒敎文,當爲製進,弘文提學金一鏡,待明朝牌招,使之製進,而初三日永徽殿冊禮進賀頒敎文及初四日中宮殿冊禮進賀頒敎文,依丙辰年例,同時製進,何如?傳曰,允。
李廷濟,以禮曹言啓曰,討逆後告廟頒敎,因臺啓,姑爲差退擧行事,啓下矣。令日官更爲推擇,則來九月二十一日爲吉云。同日曉頭,遣大臣告宗廟,午時頒敎事,知委擧行,何如?傳曰,允。
又以禮曹言啓曰,來九月二十九日,王大妃殿誕日,王世弟陳賀,依例磨鍊乎?敢稟。傳曰,依爲之。
又以禮曹言啓曰,來九月初二日,永徽殿,移奉文政殿後,內褥帳各項席子及薍簾·平床等物,依前例,令本曹郞廳與本殿參奉,眼同燒火之意,敢啓。傳曰,知道。
朴熙晉,以義禁府言啓曰,以黃海監司啓本,刑曹粘目,前部將李梓,移本府處置事□□李梓,今方囚禁於白川郡,依例發遣府羅將,拿來,何如?傳曰,允。
又以義禁府言啓曰,今當鞫獄,且値設場,兩所禁亂官差送,故本府都事,甚爲苟簡。楊州牧出使都事趙純,令該曹卽爲口傳閑官換差,以爲推移分排之地,何如?傳曰,允。
有政。吏批,判書李肇病,參判金一鏡疏批未下,參議李眞儒進,都承旨南就明進。
吏批啓曰,判書李肇病不來,參判金一鏡,陳疏未承批,小臣獨政未安,何以爲之?敢稟。傳曰,只出緊任。
又啓曰,春坊兼官,今當差出,而擬望之人乏少,相避竝擬,何如?傳曰,允。
又啓曰,南部主簿李晩增呈狀內,矣身素抱痼疾,不比恒人,宿患休息之痢,遇涼添劇,度數無筭,飮啖專廢,以病狀,決無供職之望,斯速入啓處置,俾無曠官之弊云。李晩增所患如此,則部官職務甚緊,不可一任其虛帶。南部主簿李晩增,改差,何如?傳曰,允。
以趙鎭禧爲正言,李鳳年爲判決事,姜碩泰爲刑曹佐郞,宋泰基·李匡冕爲監察,李世瑾爲光州牧使,尹大英爲開城經歷,尹㝚爲兼司書,尹惠敎爲副應敎,李明誼爲副校理,蔡光夏爲南部主簿。
兵批,行判書李光佐都監進,參判金重器病,參議朴彙登病,參知柳鳳徵進,左副承旨趙景命進。以沈檀·李裕民·權·權重經·洪禹傳·李有壽·鄭道元·韓聖欽·李洙·閔鎭斗·申慶汝·李鐵徵·李基命·鄭恒寧·崔鎭樞·姜翰周·孫碩基·李鳳年·李必益·許樑·鄭弼漢·洪舜年·李復淵·李文漢付副護軍,李㙫·金始慶付副司直,鄭勗先付副司勇。
吏曹口傳政事,禁府都事趙純,掌隷院司評尹榰相換事,承傳。
兵曹口傳政事,副司果李德壽·趙尙慶單付。
金致龍啓曰,左參贊姜鋧,右參贊柳鳳輝,吏曹判書李肇,前大提學李光佐,判尹尹就商,牌不進推考傳旨,今方捧入矣。文衡圈點,今日內不可不爲之,竝卽更爲牌招,至於前大提學李光佐,則乃以主薦之人,前後引嫌,極涉太過,今於六牌之下,又爲違召,國體所關,誠極未安。各別嚴飭,以爲趁卽承命完圈之地,何如?傳曰,允。
以修撰趙翼命,副修撰李承源牌不進傳旨,傳于李廷濟曰,推考傳旨捧入。
賓廳啓曰,臣等以文衡圈點,承牌來詣賓廳,而前大提學李光佐,今又再牌不進矣。王世弟入學日期不遠,揆以分義,不可不出以應命,而强引不必引之嫌,撕捱至此,此實無前之事。一日三牌,雖甚未安,今此會圈,若又蹉跌,則太學士無可差出之期,如無太學士,則入學之禮,將不得設行,國體臣分,豈容如是?李光佐從重推考,更爲牌招,以爲薦望之地,何如?傳曰,允。
李廷濟啓曰,因賓廳啓辭,前大提學李光佐,更爲牌招事,允下矣。聞李光佐今又待命於金吾門外,不得循例牌招,何以爲之?敢稟。傳曰,勿待命事分付,仍卽牌招。
朴熙晉,以御營廳言啓曰,今此下番馬步軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西十四番別馬隊五十六名,標下軍一名,已爲逢點整齊矣。來九月初一日,與東營入直十三番別馬隊替代後,舊軍放送之意,敢啓。傳曰,知道。
又以御營廳言啓曰,本廳來十一月·十二月當海西一番·二番別馬隊,逐朔立番次,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,本廳來十一月·十二月兩朔應立,左部後司屬全羅左道二哨,右道三哨,合五哨軍兵,十月二十五日京中逢點,十一月初一日,與右司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
賓廳再啓曰,前大提學李光佐,啓請三牌之後,因待命金吾,政院啓辭之批,有勿待命,仍卽牌招之敎,設有難安之端,所當竭蹶趨承之不暇,而今又陳疏,退却之後,待命於金吾云。其所引嫌,元非大段,而入學盛禮,終不得設行,則其爲未安,孰大於此?事當更爲請牌,而闕門已閉,更鼓將下,明日待開門牌招,以爲擧行之地,臣等姑爲退去之意,敢啓。傳曰,知道。
朴熙晉,以武二所差備官,以試官意啓曰,調字擧子張碩喜,一字之內,二處疊錄,其一單子,則三人懸保,而一人着名,此是大段違格,擧子張碩喜,爲先囚禁。入門參軍金麗英,矇然不察,亦不可無責罰之道,令攸司囚禁科罪,其代令該曹改啓下以送,何如?傳曰,允。
又以兵曹言啓曰,今二十八日入直,訓鍊都監哨官姜聖適,昨日受點矣。卽接訓局移文,則姜聖適身病危重,斷無堪任之望,哨官改差之意,呈訴本局,旣已遞改云。不得已原單子中,改付標以入之意,敢啓。傳曰,知道。
李廷濟,以禮曹言啓曰,今此尊崇冊禮時,各差備官,當爲具朝服行事,而士夫家,備置朝服者甚罕,許多差備官,盡着朝服,其勢誠難。依今番祔廟時例,都監堂上·郞廳及奉敎命官·讀冊官·讀寶官·捧冊寶官·捧命服官外,其餘各差備官,以黑團領行禮事,知委擧行,何如?傳曰,允。
朴熙晉,以備邊司言啓曰,因謝恩使啓辭,各衙門銀貨許貸事,允下矣。限二萬兩分排,別單書入,而回還後,依近例,竝利還捧之意,分付,何如?傳曰,允。
又以備邊司言啓曰,全羅監司權重經,以兵使南泰徵罪狀稟處事馳啓,而兵使南泰徵,又以全州判官李普赫罷黜事馳啓,啓下該曹矣。監·兵使所爭得失,不必煩論,而兵使南泰徵,纔以巡點之意,馳啓以稟,則固當遲待回下,而諉以不時摘奸之節目,徑先點閱者,已極不當。況兵使之於監司,體貌自別,而狀啓措語,全不擇發,至有顚妄失性等語,其爲駭悖,莫此爲甚。兵使雖有所失,監司之不許迎命,已非穩當底道理,而若欲推治軍官,則行關兵使起送,然後治罪當然,而直發營差捉來者,殊失嚴重之體。兵使南泰徵罷黜,監司權重經,亦爲推考,而至於全州判官李普赫,雖以兵使狀啓中,憑藉巡營,一不禁戢等語觀之,其失不在判官,而專出於移乙之怒。當此凶歲,善治守令之遞易,亦涉有弊,全州判官李普赫,仍任,何如?傳曰,允。
又以御營廳言啓曰,本廳屬左部右司全羅左道五哨軍兵六百七十名,已爲逢點整齊矣。來九月初一日,與中司軍兵替代後,舊軍放送之意,敢啓。傳曰,知道。
又以禁衛營言啓曰,十四番海西別驍衛五十六名,步軍標下一名,已爲點閱整齊,來九月初一日,與本營入直別驍衛,依例替代後,舊軍放送之意,敢啓。傳曰,知道。
又以義禁府言啓曰,正刑罪人瀗子又得,居在於平安道安州地,故發關本道,使之査出矣。卽接該道監司牒報內,罪人又得,捉囚本官云,依例發遣府都事,依律文處絞之意,敢啓。傳曰,知道。
李廷濟,以戶曹言啓曰,近來連歲洊飢,稅入大縮之中,諸道稅穀,他衙門多有請得,或作錢相換,亦不肯輸送。以昨年言之,守禦廳·司饔院,請得關西稅穀,價本尙不准送,訓局請換關西稅銀,未盡還報,經理廳,亦相換海西穀價,未及准報。以此之故,本曹經費,自致耗縮,無以繼用,明春百官頒祿,軍兵放料,將有難繼之患。委屬亦慮,嶺南別餉米,頃已請得,更加嚴飭本道,使之趁今收捧,入置海倉,開春卽時,船運上來,取用於頒祿放料之資。守禦廳等各衙門未收銀錢,亦令督捧移送,以補經用,今後各衙門,或請得某道稅穀者,則雖啓下定奪之事,一切防塞勿施,俾令稅穀體重,經費繼用,宜當,以此知委于各衙門及諸道,何如?傳曰,允。
又以宗簿寺官員,以提調意啓曰,去庚子式年璿源錄及御牒改張,璿源譜略·列聖誌狀·列聖御製·列聖御筆,外四處奉安事,前已入啓蒙允。茂朱及江華,旣已奉安,而太白·五臺兩處,本寺有故,尙未奉安,事體極涉未安,五臺山則將於開月內,先爲陪往奉安,堂上郞廳所用印信各一顆,書吏庫子所騎馬,其他應行節目,依前例擧行。本道監司當於境上陪往,而當此凶歲,夫馬廚傳有弊,依近例勿爲陪行之意,竝爲分付該曹·該道,何如?傳曰,允。
掌令金重熙啓曰,臣於昨日鞫廳,以罪人金昌彦事,完議之際,鞫廳,以昌彦罪犯,與禹洪采有間,不爲請刑,欲姑仍囚,以待結末,而第取考盛節結案,則昌彦,使昌道·禹洪采,爲大監入於張世相之說,不啻狼藉,所謂大監,卽逆集也。以此見之,其爲逆集,出死力謀不軌之狀,明若觀火。且以渠之招辭言之,旣曰,昌道卽宇恒之腹心,而內結張宦,外連蓮李,省行以下,如奴使喚。又曰,昌道爲行藥主人,若使渠,初無所犯,此等陰凶之事,何以詳知,有此發說耶?其叶同凶逆之輩,圖行三手之謀,尤爲彰露無餘,揆以鞫體,嚴訊得情,斷不可已。故臣以此力爭,終不能得,疲軟不職之責,實所難免,何可一刻仍冒臺次乎?請命遞斥臣職。答曰,勿辭。
李廷濟啓曰,掌令金重熙,再啓煩瀆,退待物論矣。傳曰,知道。
上在昌德宮。停常參·經筵。
下直,驪州牧使柳濬。
大妃殿·中宮殿,藥房口傳問安。答曰,知道。
藥房提調臣韓配夏,副提調臣南就明啓曰,秋涼漸緊,伏不審此時,聖體若何?大妃殿氣候,亦復何如?今日,又是入診日次,臣等率諸御醫入侍,詳察聖候宜當。不任憂慮,敢來問安,竝此仰稟。答曰,知道。慈殿氣候安寧,予則無事矣,勿爲入診。
李廷濟啓曰,大司憲鄭齊斗,掌令鄭啓章在外,執義鄭楷武二所進,掌令金重熙避嫌退待,持平李普昱武一所進,李匡輔陳疏在外,今日以監察茶時之意,敢啓。傳曰,知道。
金致龍啓曰,明日常參·經筵,取稟。傳曰,停。
又以弘文館言啓曰,修撰趙翼命,副修撰李承源,昨日違牌,旣有只推之命,更爲牌招察任,何如?傳曰,允。
以修撰趙翼命,副修撰李承源,牌不進罷職傳旨,傳于金致龍曰,推考傳旨捧入。
金致龍啓曰,昨因賓廳啓辭,前大提學李光佐,待開門牌招,文衡圈點事,允下矣。聞李光佐自金吾待命之所,又承勿待命更招之特敎,來詣闕外,陳疏退却之後,仍爲待命於闕門外云。李光佐當初文衡辭遞,公議皆以爲太過,到今前任應行之事,亦不欲擔當,九次違牌,終涉未安,大臣·諸宰,三會賓廳,而留門出去。春宮入學日期已迫,而文衡尙未差出,國體實爲寒心。李光佐以崇品重臣,豈不知國事之狼狽,分義之惶恐,而一向撕捱,亦非出於慢蹇之意,蓋不無所執。今宜各別開誨,使之卽速應命,而方在待命之中,不得循例牌招,何以爲之?敢稟。傳曰,一向撕捱,終不應命,殊涉未安。勿待命事,分付,更爲牌招。
以全羅監司狀啓,長興府堂山里居砲保金南位等八人渰死事,傳于李廷濟曰,渰死人等,令本道恤典擧行。
金致龍啓曰,今日大提學圈點事,大臣以下來會賓廳,而左參替姜鋧,右參贊柳鳳輝,吏曹判書李肇,俱不入來,竝卽牌招,何如?傳曰,允。
任舜元,以漢城府言啓曰,近來都民之謀避坊役,已成痼弊,頉役之名色漸多,應役之民口日縮,若干疲殘之類,偏受其苦。曾在先朝,特軫此弊,講定節目,使之均役事,啓下申飭,非止一再,而凡係應役者,各自訐訴於所屬各司,各司亦不免循其所訴,而紛紜請減,致使小民,全然獨當,些少坊民,不勝支堪。今春陵幸時,以此上言,自備局覆啓定奪,而其中,或有從前出役,而今反許減者,殊無別爲變通之意,五部坊民,齊聲狀訴,條列弊瘼,請爲更加講定,俾得支保之地。大抵比年以來,國家多事,役民甚數,調用多端,而差役不均,呼冤此極,若不趁今變通,均其坊役,則哀此窮民,勢將難保。玆將戊寅·甲申·壬辰三節目及今番備局覆啓中諸條,略加增損,應役減役之類,區別分秩,別單以入,亟令廟堂稟旨,分付于各該司,期於均役,以紓民力,而諸上司·各衙門關係坊役及凡有分付之事,輒令關由於本府,而不得直捧甘結於各部之意,前後事目,不啻申嚴,而成命之初,似若奉行,日久之後,廢閣不行,今雖條列定奪,若復如前不行,則徒歸文具,終無實效。今後則痛祛弊習,另飭諸司,或有直捧甘結,直發牌子,侵漁各部之事,則毋論上司與軍門,令當部,論報本府,勿爲擧行之地,而部官,或拘顔情,或慮後患,因循舊套,掩置不報,則當該部官,隨現重究。各部下人輩,若有受賂坊民,操縱差役之弊,而部官不能禁戢,則官員與下人,各別論罪,使都下殘民,無復偏苦呼冤之弊,何如?傳曰,允。
朴熙晉,以守禦廳言啓曰,本廳屯田,散在於廣州·龍仁·果川等地,而所謂廣州險川屯哨官,兼管龍仁道村屯,果川安養屯哨官,兼管廣州聲串屯,而自此距彼道里頗遠,故糶糴稅收等事,爲哨官者,左右奔走,以致力分,不免有節晩未捧之弊。至於屯兵作隊,亦倣古制,而卽今屯兵把下三司之中,或爲四哨,或爲五哨,軍制亦未免斑駁。險川·道村,分作兩屯,安陽·聲串,亦分爲兩屯,加出哨官二人,自本廳給料,漸次完哨,以准軍制,似爲便當,依此擧行,何如?傳曰,允。
又啓曰,卽者禁府都事來言,今日當爲鞫坐,而領議政趙泰耉,陳箚未承批,右議政崔錫恒,以大提學圈點事,進詣賓廳,判義禁李光佐,待命於金吾,鞫坐不得爲之云矣,敢啓。傳曰,知道。
又以尊崇都監郞廳,以都提調意啓曰,都監事役,今已完畢,冊寶亦皆內入,儀仗等物,移送本所都監,各房今無守直之事,監造官,自今日勿爲直宿之意,敢啓。傳曰,知道。
又以禮曹言啓曰,來九月十五日謁聖酌獻禮時,及同月十八日王世弟入學後酌獻禮時,依前例啓聖祠遣官奠酌事,分付,何如?傳曰,允。
又以禮曹言啓曰,頃日討逆頒敎節目磨鍊時,以權停例啓下矣。來九月二十一日頒敎時,殿下親臨,王世弟行禮,依前啓下,以權停例磨鍊乎?敢稟。傳曰,依爲之。
金致龍,以冊禮都監郞廳,以都提調意啓曰,敎命織造,工役甚難,故自尙方,今月初,始爲來到都監,敎命文啓下之後,今二十二日始爲書寫,而端懿王后敎命文書寫之際,有一處字劃半邊塗漆之微痕。泛看則雖未覺得,揆以事體,殊甚未安。當該書寫官尹淳,從重推考。日子臨急,今無改織之勢,不得已仍爲內入之意,敢啓。傳曰,知道。
朴熙晉啓曰,大臣自賓廳送言,前大提學李光佐,陳疏纔已入啓,日勢且暮,今日則退去,明朝更爲來會云。敢啓,傳曰,知道。
又以義禁府言啓曰,當此鞫獄及設場之時,本府都事分差職掌,未免苟簡。平安道安州牧出使都事李淰,令該曹,卽爲口傳閑官換差,以爲推移分差之地,何如?傳曰,允。
獻納李眞淳啓曰,再昨鞫坐罪人金昌彦議啓之際,臣亦持難於直請刑推,蓋昌彦,以昌集之庶從親密者,入於盛節之招,則宜無容貸之端,而第盛節所引,卽是昌彦之勸入昌道於世相一事,而及其對質之時,不無少差之端。且昌彦所供中,有昌道爲行藥主人,內挾張宦,外結頤命等語,似有知情之迹,而渠旣以見昌道結案已露者而知之爲言,則其在審愼之道,稍待情狀之益露,始請刑推,亦爲不晩,故臣果不崖異於仍囚之論矣。今者憲臣,以當刑不刑爲辭,而至於引避,則臣何敢自是已見,而晏然仍冒於臺次乎?請命遞斥臣職。答曰,勿辭。
金致龍啓曰,獻納李眞淳,再啓煩瀆,退待物論矣。傳曰,知道。
答領議政趙泰耉箚曰,省箚具悉卿懇。箚辭得宜,卽爲釐改焉。仍傳曰,遣史官傳諭。原箚見下
司諫梁廷虎疏曰,伏以如臣陋劣,忝居言地,蔑效補拾之責,徒積瘝曠之罪,加以賤疾,無望陳力,猥上辭單,冀蒙恩遞,乃者三度還給之命,出於格外,臣誠惶感悚惕。宜卽奔走供職,而第臣見帶書狀之任,出疆日期,只隔一旬。臺閣之職,異於閑司漫局,有不可因仍蹲冒,且奉命之臣,例付兼臺,諫職未遞之前,此亦爲窒礙之端,尤宜趁速變通。伏乞聖明,俯賜諒察,將臣職名,亟許鐫免,公私幸甚云云。踏啓字。
領議政趙泰耉箚曰,伏以臣,病昏顚錯,日昨筵奏,有爽誤之辭,臣不勝瞿然惶惕,敢此首實而乞罪焉。士人李公胤,卽故承旨廷圭之孫,故掌令敏徵之子,亦名家也。誠中,乃其旁派遠族云。公胤非但善於醫理,且其爲人,多有長處,見推於儕流,自在先朝,累經入侍,而尙未登仕籍,人咸惜之。臣故與任·朴兩人,竝擧而陳達,冀得收用,卽蒙允可矣。第誤達人之先派,而使之就仕,則人豈肯應命乎?此所謂欲其入而閉其門,臣實慙惶焉。筵奏之辭字,何等嚴謹,而不能致愼,有此做錯疎率之罪,臣罔以自逃。伏乞聖明,亟命史官,卽爲釐改於筵說中,仍治臣奏事不審之罪,以警具僚,以安私分,臣無任兢惶俟罪之至云云。
壬寅八月二十八日巳時,承旨持公事,召對入侍時,都承旨南就明,參贊官李廷濟,侍讀官呂善長,檢討官李世德,假注書洪聖輔,記事官趙顯命·申致雲。上御熙政堂,都承旨南就明,持公事進伏,讀全羅監司權重經所封緣坐罪人夢碩長城府到配事狀啓。踏啓字又讀全羅監司權重經所封罪人朴宗碩順天府到配事狀啓。踏啓字又讀黃海監司李眞望所封押良爲賤罪人朴進昌鳳山郡到配狀啓。踏啓字又讀禮曹啓目,永禧殿有頉處事。踏啓字
參贊官李廷濟,進讀京畿監司李正臣所封陰竹縣軍額事狀啓粘連備局回啓,本司餘丁添補事。踏啓字又讀刑曹啓目,武二所入門官金麗英移義禁府事。踏啓字又讀司諫梁廷虎上疏畢,拜曰,此乃司諫梁廷虎疏本也。書狀官出疆時,例帶兼臺,故爲其蒙遞,捧入呈辭,而昨有三單還給之命矣。卽今見帶諫職,若未遞解,則將無以啓下兼帶,似當有許遞之道矣。上曰,依爲之。出擧條
又持二十四日明陵行幸時,參奉吳命尹所達擧條,拜曰,此擧條,卽頃日明陵行幸時,本陵參奉吳命尹所達也。所當卽爲啓下,而第其檜木,乃先朝所命植者,則陵官所達,非必斫去元株之云,而陵軍輩,如或不善斫去,多傷元株,則亦甚不當,故留待入侍,敢此陳達。雖以枝幹之鬱密,略加斫去,而勿傷元株之意,令該曹分付本陵而擧行,何如?上曰,依爲之。出擧條
又曰,近來兩司諸臺,或赴試所,或在外,臺諫引避退待,已至多日,而亦無處置之員。卽今掌令鄭啓章,在外未及上來,持平李匡輔,受由覲親,上來遲速,亦未可期,似當有變通之道矣。吏房承旨方爲入侍,下詢而處之,何如?就明曰,臺諫變通,承旨如是稟達,似涉未安,而卽今事勢,不可不變通,故敢達。上無發落。
侍讀官呂善長,持綱目晉安帝紀,進讀自十四年春正月,至使無迹可尋畢。廷濟曰,此下,令下番進讀乎?上曰,唯。檢討官李世德,進讀自冬魏遣司空奚斤,至衆轉盛畢。
善長曰,宋時,民食寡乏,群盜攻沒諸縣。小臣,因文義敢達。王政之急務,莫先於恤民,而自經權凶之濁亂,生民困於剝割,流離失所,不啻倒懸。及今聖化改絃之初,宜有別樣愍恤之道,而庶事草創,仍有鞫獄,大小臣僚,擧皆專心於討逆,不遑暇及於民憂,尙未有行一政措一事以慰悅者,八域顒望之人心,莫不落莫,而不幸今年農事,又値大歉,八道同然,卽今恤民之政,當如救焚拯溺,不容少緩矣。大抵捄荒之要,與其聚穀賑飢,無寧蠲稅奠居之爲實惠,而見今國儲罄竭,需用不足,有司之臣,爲恤經費,只給九分災,不給七八分災,至於木花,尤被慘凶,而三南及京畿,不許給災,田畝旣無所收,則雖剝膚椎髓,從何出稅乎?貧民不能出稅,至於破産流丐之後,則朝家雖申飭道臣及守令,勤行賙賑之政,散四塡壑,尙不能及救,其何能使之還業安居乎?人情窮則思亂,勢所必至。嶺南人心,尤爲不淑,雖以頃日兵使狀啓見之,竊發之患,極爲可慮。當此歲飢民困之日,若無各別軫恤之政,徵歛自如,剝割日甚,則引領之餘,大失所望,鄭解之所謂群盜攻沒諸縣之患,又安知不生於今日乎?昔魯哀公,問有若曰,年飢用不足,如之何?有若曰,盍徹乎?哀公,以二猶爲不足,而有若,敎之徹,疑若迂矣,而有若,深見民富則君不至獨貧,民貧則君不能獨富之意,以止哀公之厚歛,可謂探本之論也。今若特推德意,許給各道七八分災及三南·京畿木花災,仍飭監司及都事,嚴束守令,使於給災之際,精抄均給,虛實無相蒙之患,則庶可救民生一分之弊矣。上曰,依爲之。
廷濟曰,儒臣所達,誠爲切實,近來歲飢民窮,實有懍懍之憂,而國家多事,未有一事爲生民措置者,誠爲悶慮。至於七八分災,木花田災事,廟堂與該曹,亦非不軫念民隱,而連因凶歉,歲入大縮,有司之臣,亦恤經費,有此參量給災之事矣。儒臣所達如此,若令廟堂·該曹,更爲稟處,參以諸道狀聞,覆奏施行,似爲得宜矣。
就明曰,近來內有鞫獄,朝家多事,外有盜賊,在處竊發,而爲民救濟之策,無一經紀,可謂哀痛。儒臣所達給災一款,宜賜施行,而親降備旨,雖似文具,而一行絲綸,有踰於代撰百行之文,人心易以感悅。昔唐德宗,下罪已詔,而驕悍亦皆感泣,此豈非今日之所可法者乎?
世德曰,上番,因文義陳恤民之策,誠甚切實,臣無容更陳,而第久居鄕里,稔知近來民弊,故敢達。向來奸凶輩,專事黨論與貪饕,不恤窮民,又其所差遣監·兵使·守宰,皆是貪猾不法者,虐民肥己,兼爲善事,罔有紀極,厚招民怨,而又從而必行少無所益,徒貽民弊之量田,怨讟滋甚,流散相繼,十室九空,所見慘然。及聞聖朝更化,擧皆忻忻相告,日望德音誕降,弊政夬除,而捱過半年,迄無着實惠澤可以慰悅民心者,雖鞫獄連仍,朝家多故,未暇專意於民事之致,而其爲失望則大矣。今又穡事大無,八路同然,無一稍稔處,而中外國儲罄竭,無可賙賑之道,誠可哀痛。至於蠲減稅役,有所優恤,似當依上番所陳快施之也。
善長曰,給災之際,守令,若不精抄被災處,致令虛實相蒙,則朝家徒損稅入之數,而民不得蒙其實惠,此弊別樣嚴防,然後方有給災之效矣。
世德曰,貪官汚吏,在在皆然,或有優得災結於監營,而或不體朝家德意,全不給民而入己者有之,或只以如干塞責,盡歸私橐者有之,或有稱以料理,政當春夏米貴之時,勿論還上與儲置米,任自捐出,多數貿錢,以爲立本而利己者。上番,雖以朝家給災後,各邑所報虛實相蒙爲慮,臣之所憂,正在於朝家雖有給災之美意,而小民未蒙給災之實效,終歸於貪吏輩所幻弄而止也。今若各別申飭諸路監司,使之另加禁斷,如有如許事發覺者,隨卽啓聞,從重勘罪,又使之嚴明殿最,不少饒假,則可爲一分保民之道矣。
廷濟曰,朝家給災,蓋欲均施於被災之民,而虛實相蒙之弊,誠如呂善長所達。李世德所達之事,往往亦不無其弊,以此擧條啓下,以爲頒布各道道臣,使之各別警飭守令之地,何如?上曰,依爲之。已上出擧條
就明曰,三年制畢,大駕幸陵,士女坌集,聳觀羽旄管籥之美。政院陪從駕後,而亦不禁斷其紛沓,則一部官,何以能禁止乎?曾在先朝,有勿禁觀光者之令,而昨日兵曹草記,請罪太過。苟如是,則臣恐日後擧動時禁斷之際,易致傷人之弊,敢達。上無發落。
世德曰,各邑所畏憚者,莫如御史,而一時盡遣諸道則有弊。今若令廟堂,另選年少有風力可堪廉問者,而不時出送,每一道廉問回還後,更送他道,使之無一道無御史之時,則列邑大加顧憚,必少戢不法之事,頓勝於監司之泛然黜陟矣。
廷濟曰,臣在先朝,叨受御史之任,廉問州郡,而亦嘗待罪下邑,而經歷御史之廉問矣。守令畏憚,固無如御史,而但朝家分遣御史,一番過去之後,或屢年不復發遣,以致守令之弛心,又復如前。今宜令廟堂,抄啓御史可合之人,以示若將發遣之意,或出其不意,分送各道,則此最有益矣。上無發落。
世德曰,向來經理廳·賑恤廳各軍門任事之臣,或爲自己,或爲一家至親分利之計,勿論米穀錢布,多數出給於其所親駔儈無賴之輩,任其出入和賣於兩湖之間,以致閭里騷擾,殘氓受弊,莫不憤罵,欲食其肉。臣頃聞惠廳堂上之言,如許之類,今方刻期督徵云,而亦不可不別飭兩道監司,使之一一訪問,另加禁斷,以防民弊矣。上無發落。
又曰,科擧不公,爲末世痼弊,而外方,比京中爲甚,三南,諸路中特甚,擧子必攀蹊曲逕,請見試官而干囑,試官輩,亦或以爲鄕試異於京試,不能盡行公道者有之。朝家科擧事目,非不嚴明,而猶且恬以爲常,不之惕念。前頭大小科時,各別申飭各道京試官·都事及文臣守令當爲考官者,使之毋或踵前習,痛革私意,則可除一分痼弊矣。上無發落。
善長曰,小臣,又因文義,敢有所達。鄭解之之不復以學問爲長等語,蓋是稱譽徐羡之之言,而其實則非矣。古人云,一日不讀書,便覺語言無味。使人而無學問,則他何足觀乎?韋布之士,猶且讀書窮理,以求行道,況帝王之學,心得躬行,措諸政事,其可不勉力下工,益惜寸陰乎?頃者儒臣,以畢講書傳之意,有所陳白,仍問繼講冊子于領事,方爲印出矣。卽今諒闇已畢,秋涼漸生,頻御經筵,留意典學似宜,故敢達。上無發落。
世德曰,小臣於此,有所欲達者矣。君德成就,責之經筵。今當亮陰才畢,秋氣漸涼之日,正宜日開講筵,講論經傳,仍之咨訪治道,而況殿下新陞大位,八域民庶,皆拭目思見至化,而又奸凶才退,庶事草創,尤宜頻接臣僚,交通情志,可否相濟,念念圖治,孜孜不倦,然後方有成效,而不但久廢經筵,迄未有開講之命。今日臣等所陳,雖甚草草,係是切急民弊,而亦不明白發落,下情極爲悶鬱,惶恐敢達。上無發落。
就明曰,凡擧動在輦輿時,進圭必從右,故先朝亦用從右之例,而頃日擧動時,臣等未諳規例,未免從左而進。自今從右進圭之意,定式施行,何如?上無發落。諸臣,以次退出。
上在昌德宮。停常參·經筵。
下直,昌城府使閔昌基,龍潭縣令辛泰東。
南就明啓曰,明日親臨陳賀,初二日永徽殿移奉,初三日永徽殿冊封,初四日中宮殿冊封,此四日視事,頉稟。傳曰,知道。
朴熙晉啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
李廷濟啓曰,大司憲鄭齊斗,掌令鄭啓章在外,執義鄭楷武二所進,掌令金重熙避嫌退待,持平李普昱武一所進,李匡輔陳疏在外,今日以監察茶時之意,敢啓。傳曰,知道。
又啓曰,吏部郞廳來言,臺諫有闕,政事何以爲之?取稟。傳曰,當日爲之。
朴熙晉,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓,掌隷院,以詞訟劇地,單堂上衙門,而三四朔,無行公堂上,委屬可慮,變通差出判決事,而尙未出肅。判決事李鳳年,卽爲牌招察任,何如?傳曰,允。
又啓曰,卽者禁府都事,以大臣意來言,今日當爲鞫坐,而領議政趙泰耉,右議政崔錫恒,以大提學圈點,來詣賓廳,判義禁李光佐,陳疏未承批,不得開坐云矣,敢啓。傳曰,知道。
又以義禁府言啓曰,刑曹啓目武二所啓辭內,入門參軍金麗英,移本府處置事,允下矣。金麗英,今方待命於本府,卽爲拿囚之意,敢啓。傳曰,知道。
李廷濟,以侍講院言啓曰,本院新除授兼司書尹㝚,除拜累日,尙不出肅,卽爲牌招,明日陳賀時,以爲備員陪從之地,何如?傳曰,允。
又啓曰,前大提學李光佐,疏批已下,卽爲牌招,以爲卽速完圈文衡之地,何如?傳曰,允。
又啓曰,今日文衡圈點事,大臣以下來會賓廳,而左參贊姜鋧,右參贊柳鳳輝,判尹尹就商,俱以病不來。竝卽牌招,何如?傳曰,允。
吏曹口傳政事,禁府都事李淰,司評李夏英,相換。
以忠淸監司狀啓,淸風居幼學鄭三來等二名渰死事,傳于任舜元曰,渰死人等,令本道恤典擧行。
兵曹口傳政事,副司果李眞淳單付。
朴熙晉,以義禁府言啓曰,莅斬罪人健命收孥籍産事,議大臣收議啓目判府內,依議施行事,命下矣。健命父母·祖孫·妻妾·子女·兄弟·姊妹及子之妻妾·伯叔父兄弟之子,年歲姓名,存沒居住,令漢城府,考出帳籍,亦爲分付五部,急速査出牒報後,依律文緣坐施行,而籍沒家産,破家瀦澤,罷守令,降邑號事,令各該司捧承傳擧行,何如?傳曰,允。
李廷濟啓曰,領議政趙泰耉,右議政崔錫恒,有時急稟定之事,來詣請對矣。傳曰,引見。
賓廳啓曰,大提學圈點以入,而前大提學李光佐,嫌不自書其名,依前例添書以入之意,敢啓。傳曰,知道。
李廷濟啓曰,大提學圈點時,例有開政之規。開政事,分付該曹,何如?傳曰,允。
有政。吏批,判書李肇進,參判金一鏡陳疏未承批,參議李眞儒進,同副承旨李廷濟進。
吏批啓曰,卽接議政府移文,則司錄南壽彦,情勢難安,不得察任云,改差,何如?傳曰,允。
以李世德爲司諫,李台佐爲左賓客,金一鏡爲左副賓客,李廣道爲掌令,徐命淵爲判決事,李有壽爲延安府使,李宜著爲長城府使,李重觀爲自如察訪,李光佐爲藝文提學,尹植爲高山察訪,尹聖時爲獻納,趙泰億爲大提學,李憙爲司錄,奉常正梁廷虎,掌樂主簿李眞淳,學錄宋重弘,兼學錄尹世鳳,學諭李景白,兼執義梁廷虎,兼藝文館大提學趙泰億,兼知成均館事趙泰億,竝單付。全州判官李普赫仍任事承傳。左賓客李光佐,右賓客李台佐,左副賓客趙泰億,右副賓客金一鏡。
兵批,判書李光佐進,參判金重器病,參議朴彙登病,參知柳鳳徵進,同副承旨李廷濟進。
兵批啓曰,全羅兵使,今當差出,而擬望之人乏少,時任水使及他道守令,竝擬,何如?傳曰,允。
又啓曰,同知中樞府事金德老,以年近百歲之人,時在湖西地,無上來肅謝之望云。西班雖是閑局,不可一向虛帶,今姑改差,何如?傳曰,允。
又啓曰,卽接守門將廳所報,則內三廳薦會時,行首掌務入坐房中,各人次第圈點,勿使漏洩者,乃是廳規,而行首吳之泰,薦會方張,執持薦記,多發妄說,不可以廳罰而止,自本曹處置云。吳之泰身爲任官,薦事未了之前,猝作駭擧,本廳據實請罪,不可仍置,汰去,何如?傳曰,允。
以申命蓍爲四山監役,李肇爲都摠管,趙儐爲全羅兵使,金震龍·姜宅揆·成碩藎爲同知,林益泰爲慶德宮假衛將。副護軍李衡祥,副司果金始㷜單付。
李廷濟,以禮曹言啓曰,今此王大妃殿上尊號進賀時,諸道所封方物,開坐看品,咸鏡監司韓世良所封王大妃殿方物,剪子三把,引刀三柄,誤以剪子四把,引刀四柄封進。莫重進上之物,不謹致察,矇然加數封進,監司韓世良推考,加封剪子·引刀等物,還爲下送,何如?傳曰,允。
又以禮曹言啓曰,各道箋文,開拆看審,則其中平安道昌城府使金重呂封進箋文二度,俱以王大妃殿箋文書塡,大殿箋文,則不爲封進。此出於無識武夫未諳規式,有此做錯之致,而事體則極爲未安。金重呂推考,箋文二度,竝爲封進於大妃殿,有違定式,其中一度,拔去之意,敢啓。傳曰,知道。
金致龍,以兵曹言啓曰,卽接楊花津別將牒報,則鐵串·孔巖兩津,乃是楊花津所屬,而在前內摘奸時,別將與書記,旣已逢點於楊花津,而及到孔巖,又以別將·書記之不在,每每執頉云。別將纔已參點於本鎭,則所屬諸津,到處參點,勢有所不及者,日後摘奸時,各其屬津,則勿以此執頉之意,分付,何如?傳曰,允。
李廷濟啓曰,卽伏見忠淸監司李宜晩陳賀方物啓本,畫龍墨之墨字,書以黑字。莫重奏御文字,如是誤書,不可無警責之道,推考,何如?傳曰,允。
今日領·右相請對時,賓客洪萬朝·柳鳳輝,竝今姑改差,刑曹參判李森,不待疏批,卽爲牌招察任事,榻前下敎。
答右尹李萬選疏曰,省疏具悉。卿其依疏辭往省焉。原疏見下
答兵曹判書李光佐疏曰,省疏具悉。文衡薦望,非卿而誰?卿其勿辭,從速行公。原疏見下
行兵曹判書李光佐疏曰,伏以,臣雖無狀,秉彝不泯,亦知今日文衡之薦,所關至重。無端違拒,寧有此理哉,而顧念三館重任,與他絶異,一被人言,不得復行其職事者,乃是三百年古事。在職之日尙然,況於去職之後乎?使臣而蕩洗舊防,惟以承命爲恭,使國朝所素重三百年流來古事,一朝爲臣所壞盡,爲一代所嗤笑,爲後人所唾鄙,則臣之狼狽沾塗,固不足恤,其爲辱公器而傷國體,當如何哉?況三軍可奪帥,匹夫不可奪志。臣誠不肖,其官則崇秩也。豈不足以備匹夫之數,而廟堂之上,曾不諒咫尺之守,惟强迫驅使之爲務,臣雖今日奉承,可幸無罪,亦將何以擧顔當世,自齒於冠簪之列哉?且念玆事,終無變通之道則已矣,國家於命相命冡宰,皆當用前望單子。文衡雖重,豈加於國相與太宰乎?矧惟文衡前望,固是前文衡所薦,又就而加新圈焉,則譬彼二者之泛用前望者,尤有別矣。何乃舍此坦易,爲彼艱辛,在公無毫髮之利,徒陷臣於罔赦之辜,官私俱敗,而莫之或恤哉?臣今大何是俟,固不宜復容他喙,而迫隘已甚,不得不仰首一呼,畢陳其通變之宜。伏乞聖慈,天地父母,少賜察納,下臣此章於廟堂,亟令改圖,以幸國事焉。臣於昨日,隨牌扣闕,再進此疏,而喉司不諒,惟事堅拒,廟堂連啓,備加督迫。違逋嚴命,恰滿於九,待命金吾,亦至於三,循墻無路,求死不得,臣子所遭之窮蹙,寧有是也?賓廳之啓有曰,强引不當引之少嫌,又曰,入學將不得行,結之曰,臣分豈容如是?臣讀之未半,不覺口呿而骨靑。是直驅臣於罔測之科,噫嘻,何至是也?文衡之被人言,爲〈小〉嫌,則何事可以當大嫌?臣所陳變通之道,至爲順便,不此之爲,迫臣以萬分一不可行之事,此獨何哉?入學之難行,必無之理而信有之也,其果由臣乎?由廟堂乎?臣但知不敢以非義進者,爲得至敬之體,虞人之守死是也。未知舍此而別有所謂臣分者乎?自前臣僚,遭値悶隘,冒死違逋,則雖卑品小官,必捧入辭疏,容其自暴,而臣忝在列卿,九違召未能徹一疏,玆實曾所未聞之事,臣之未嘗比數於同朝,亦可見也,卽此一段,已不可靦面於周行矣。臣方寫此,卽伏見下政院批辭,誅譴不加,責諭嚴重,臣感惶涕泣,繼之以震慄,殆不能自定也。臣於此,豈敢更圖違逋,而迷滯之見,實有自畫於寸心者。今如冒沒進身,反恐爲欺天慢上之歸,敢伏趨伏闕外,瀝血哀籲,尙冀日月之明,回燭於幽蔀,特允原疏所仰請,終俾公擧得當,私義獲伸,豈獨微臣之萬幸,而生成罔極之恩造,臣敢不隕首圖報?臣無望瞻望九頓涕泣祈懇之至。
右尹李萬選疏曰,伏以臣,銜命出疆,期日不遠,陛辭之前,一省先壠,此乃情理之所固然。臣父母墳墓,在於楊州地,儻蒙恩暇,許以省掃,則不過三日,可以往還。玆敢冒死仰籲於天地父母之前,伏乞聖明,特賜恩由,俾得往省,以伸人子之至情,不勝萬幸云云。
校理呂善長,修撰李世德等箚曰,伏以,掌令金重熙,獻納李眞淳云云。掌令·獻納避辭見上,竝引嫌而退。力爭不得,在我無失,未卽違覆,殊損臺體,請掌令金重熙出仕,獻納李眞淳遞差。答曰,依啓。
壬寅八月二十九日申時,領·右相請對入侍時,領議政趙泰耉,右議政崔錫恒,同副承旨李廷濟,假注書洪聖輔,記事官趙顯命·申致雲。上御熙政堂,領議政趙泰耉進伏曰,涼生之後,日氣尙煖,陵幸還宮後,聖體若何?上曰,無事矣。又拜曰,大妃殿氣候,若何?上曰,安寧矣。又拜曰,王世弟隨駕,馬粧出入,而氣候一向平安乎?上曰,唯。又拜曰,頃日,劑入茶飮矣,近來日氣甚煖,連爲進御乎?上曰,連爲進御矣。又拜曰,蔓蔘茶,入糯米而煎,故自藥房嘗之,則其味甚佳。常時進御,水刺時進御,亦好矣。上曰,唯。又拜曰,近來寢睡,亦安穩乎?上曰,安穩矣。又拜曰,今日有時急稟定事,來詣請對矣。祔廟陳賀後,各殿方物物膳,依辛丑·丙辰例,竝爲裁減事,因右相陳稟,特命裁物,此實出於節儉之盛意。今此端懿王后追冊後,陳賀方物物膳,該曹則依例知委於外方,而第伏念中宮冊禮方物物膳,旣用丙辰年例,只爲封進於當殿,而端懿王后陳賀方物物膳,若依中宮殿冊禮時例擧行,則今無封進之所矣。全然不爲封進,下情亦甚缺然,只爲封進於大殿,或似得宜,而當此飢荒溢目之時,雖係享上之物,務從簡省,有光聖德。今此方物物膳,一從冬至權減方物數封進事,分付該曹,何如?上曰,依爲之。
泰耉又曰,王世弟入學後,亦有方物物膳封進之禮,而當此外方荒飢之日,數月之內,方物連次封進,且有弊端,此則有難全減,大殿方物物種封進中,如甲胄,則不緊而價重,姑爲權減,似或得宜,敢此竝稟。上曰,依爲之。
泰耉又曰,冊封勅牌文出來後,卽爲差出謝恩使,蓋爲其封典事重,不可不卽送謝使故也。伊時小臣,見差上价,而因祔廟·尊崇·冊禮都監提擧之見帶,過此入去,則勢將至於九月初,故以此陳達而蒙允矣。其後,臣有身病,右相入達許遞,以宗班差出,則事當趁七月內入送,而副使屢次遞易之故,至今未得入去矣。第念七月謝恩使入去,十月冬至使入去,前頭討逆告廟後,當有陳奏之行,陳奏後,例有問慰勅行,勅行後,又有謝使,四五月之內,使行之稠疊至此,不但兩西連凶,力難接應而已,卽今國儲耗竭,實有難支之慮。謝使入去,雖或遲稽,彼中元無致異之規,曾前亦有謝恩·冬至兼行之例,今番使行,旣已遷就至今,則謝恩·陳奏,竝兼於冬至使,事勢實爲便順,故敢此稟達。上曰,依爲之。右議政崔錫恒曰,外議皆以此持難,而事勢如此,不得不量度而稟達矣。
泰耉又曰,謁聖,定於來十五日矣。自上謁聖後,仍御明倫堂,開場出題後,出臨帳殿,試取武科,而武擧子數多,故自至終日於帳殿矣。陵幸纔已經過,今又終日於帳殿,誠爲悶慮。近來謁聖後,自集春門,還御春塘臺,試取文武,亦多其例,今亦依此,試士於春塘臺,似好矣。同副承旨李廷濟曰,然則觀武才,則勿爲擧行之意定奪,似宜矣。錫恒曰,然矣。上曰,仍於其所,試士,可也。錫恒曰,然則仍爲試士於泮宮乎?上曰,唯。
泰耉又曰,王世弟入學不遠。入學時,則師傅·賓客,例皆陪從矣。入學時與會講時,賓僚不可不備員,而左賓客洪萬朝,因臺疏不爲行公,左副賓客柳鳳輝,有脚病,決難登筵。兩臣賓客之任,似當今姑遞改,以無故人差出矣。錫恒曰,洪萬朝則雖非臺疏,老病有難行公矣。上曰,依爲之。
泰耉又曰,目今人才杳然,凡有窠闕,實難其人,而柳鳳輝才具文學,無施不宜,實非臣等比也。第其脚病,不能造朝,向來僅行肅謝矣,至於出入筵中,赴坐金吾之類,固難强矣。如實錄堂上,則擔往安坐,可以自效於職責,故日昨因草記請推,連赴史局,而此外職任,如坐而酬應之處,則誠宜委畀而任用,故敢達。上曰,唯。
泰耉又曰,自前陵幸時,例有晝停所軍兵犒餽之事,而先王朝丁巳三月崇陵幸行時,展謁三陵,還宮之際,日勢迫暮,故其時大臣陳達,還宮後,使各其軍門犒餽,仍爲定例,每於陵幸後,輒以傳敎,擧行犒餽矣。三年內陵幸時,旣未得犒餽,今番亦不擧行,則軍情似或觖望,依前規擧行,似合事宜,故敢達。上曰,依爲之。泰耉曰,御營廳軍兵則留都,不爲隨駕矣,都監及禁衛營軍士,則當令一體犒餽矣。
錫恒曰,刑曹罪人李賓興,因臺啓,囚禁卽當擧行,而判書趙泰億,有所嫌礙之端,尙不得一番推問,其在法理,豈容如是?次官擧行,亦有近例,令次官嚴覈得情,斯速處決,何如?泰耉曰,參判李森,陳疏未承批之故,不得行公,而雖未承批,牌招擧行,何如?上曰,依爲之。
錫恒又曰,五陵守護軍,皆有位田,而崇陵守護軍,獨無位田,年前因奉審大臣,以本陵火巢內,有位田四五日耕,許令耕食事,陳達蒙允,陵卒輩得以支保矣。其後臺官,以火巢內不宜開墾之意,論啓禁斷,自此陵卒之凋弊,日以益甚。臣於頃日奉審之行,因陵卒輩呼訴,復命之路,親自見之,則位田,果在本陵越二峴絶遠之地,少無未安之事。且顯陵位田,在於路左,而年年起耕,獨於崇陵,諉以火巢內,使之陳廢,殊未妥當。自今爲始,崇陵位田,使本陵守護軍,如前耕食,何如?上曰,依爲之。遂以次退出。
上在昌德宮。停常參·經筵。
上御仁政殿,行王大妃殿上尊號冊寶禮如儀,王世弟上箋。領議政趙泰耉率百官陳賀,仍頒敎行赦。王若曰,奉三聖以升享,尙切餘哀,進二字而致隆,式遵舊典。宣綸綍於民域,祝岡陵于慈天。洪惟太母之溫仁,配我先王于宸極。軌循二后,頌國風而齊休,恩逮六宮,秉家道而允正。卄稔贊化,陰敎闡于寰區,三載居憂,至行著於閨闥。中月之制甫畢,東朝之禮寔尊。玉簡金章,曷能解撰其萬一?靑史彤管,永佇渙揚於百千。玆庸敷旨四方,嘉與同慶一國。兆庶載抃,仰慈覆而均歡,肆赦用頒,表予誠以志喜。自本月初一日昧爽以前,除謀反·大逆·謀叛·子孫謀殺歐罵祖父母父母·妻妾謀殺夫·奴婢謀殺主·謀故殺·人魘魅蠱毒·關係國家綱常·贓汚强竊盜外,雜犯死罪以下,徒流付處·安置充軍,已至配所未至配所,已發覺未發覺,已決正未決正,咸宥除之,敢以宥旨前事相告言者,以其罪罪之,在官者各加一資,資窮者代加。於戲,繇近被遠,布深仁於好生,推孝移忠,體至意於錫類,故玆敎示,想宜知悉。弘文館提學金一鏡製進
右承旨金致龍啓曰,頒敎時宣敎官柳弼垣,宣敎時不讀年號,宣箋官權益淳,誤讀一字,不可無警責之道,竝推考,何如?傳曰,允。
大妃殿上尊號陳賀後,藥房問安。答曰,知道。
假注書李重觀外任,代李廷錫。
金致龍,以禮曹言啓曰,文廟酌獻禮出宮時,集春門外,王世弟祗送處所,令兵曹看審後,更稟事定奪矣。卽伏聞兵曹堂上看審後所言,則集春門外,地勢岌嶪狹窄,祗送幕次,無以容排,北邊閭家五間許毁撤後,可以排設幕次云。所當分付漢城府,毁撤閭家,而取考乙酉三月謁聖時謄錄,則還宮時敦化門外,只以祗迎之禮擧行,而祗送一節,不爲磨鍊。此似由於集春門外祗送處所不便,故只行祗迎之節矣。今此祗送一節,似當依乙酉年例,不爲磨鍊,敢稟。傳曰,依爲之。
南就明,以宗簿寺言啓曰,璿源寶閣殿庭狹小,所見未安,今番籍沒弘述家舍中,所謂執事·軍官兩廳,在於寶閣墻外至近之地,竝屬本寺,毁撤墻垣,恢拓殿庭事,入啓蒙允矣。因戶曹啓辭,諸各司請得籍沒家舍,竝爲移屬於賑廳,而本寺所請得家舍,亦爲混入其中,此蓋由於戶曹,未詳當初請得委折之致矣。大槪,寶殿,處在於閭閻櫛比之中,常爲意外失火之慮,今此恢拓墻垣之計,不但爲殿庭之狹小,則本寺之請得此家,非如諸各司閑漫請得者,則其事體之重,爲如何哉?其不可旣屬而還奪也審矣。且其所得家舍,不過瓦家略干間,則假使賑廳斥賣,其所補賑資者無幾,在賑廳,所損甚少,在本寺,所關甚大,依前啓下弘述家舍中,執事·軍官兩廳,仍屬本寺,使莫重寶殿,俾無如前阨小苟簡之弊,何如?傳曰,允。
趙景命,以兵曹言啓曰,昨日政,前郡守崔鎭樞,擬差羅州營將矣。退出後,聞鎭樞所被臺啓,措語極其非常,此事虛實未分之前,不可徑先除拜,而全不記得,有此擬望,不宜仍置,改差,何如?傳曰,允。
李廷濟,以兵曹言啓曰,去八月朔各廳堂下武臣等試射,當爲設行,而連因有故,未及擧行,今已踰月,不得爲之之意,敢啓。傳曰,知道。
南就明,以吏曹言啓曰,在前頒赦時,例有別歲抄之事,今則何以爲之?敢稟。傳曰,書入。
任舜元,以戶曹言啓曰,今此謁聖武科初試時,二所各樣雜物進排主掌官軍器寺判官李贇病,代以本寺判官申命相,改付標以入之意,敢啓。傳曰,知道。
趙景命,以都摠府言啓曰,都摠管密昌君樴,雖以瓜滿,未及出代,故寶劍單子中書塡入啓,旣已落點矣。因兵批開政,旣出其代,不得已改付標以入之意,敢啓。傳曰,知道。
趙景命,以武二所差備官,以試官意啓曰,今日諸試官,未明時齊會試所,天明後欲爲開場,則禁亂官及禁府書吏,俱不待令,日出後始爲緩緩來到,事之可駭,莫此爲甚。書吏,自試所,爲先囚禁,當該禁亂官訓鍊判官朴淳貞,令攸司科罪,何如?傳曰,允。
李廷濟,以武一所差備官,以試官意啓曰,試官禮曹參判柳重茂,積勞之餘,重得寒疾,晨夕往來,以致失攝,症勢添加,日就危篤,委頓苦痛,不得看檢試事。事勢至此,合有變通,令政院稟旨變通,何如?傳曰,允。
朴熙晉,以義禁府言啓曰,倫紀罪人玉江,旣已拿囚,依法例三省推鞫,何如?傳曰,允。又啓曰,倫紀罪人玉江,三省推鞫事,命下矣。委官何大臣進去乎?敢稟。傳曰,右相進去。又啓曰,倫紀罪人玉江三省推鞫事,命下矣。兩司城上所,牌招言送之意,敢啓。傳曰,知道。
李廷濟,以禁衛營言啓曰,今番陵幸時,隨駕軍兵等犒饋事,命下矣。本營隨駕軍兵中,海西別饒衛文化四十二名·松禾十五名,今九月初一日,已爲下番。令本邑,以本營所納保米除出犒饋事,分付之意,敢啓。傳曰,知道。
金致龍,以弘文館言啓曰,本館下番修撰李世德,昨日政,移拜司諫,修撰趙翼命呈辭入啓,下番將未免闕直。副修撰李承源,再昨違牌,旣有只推之命,卽爲牌招,以爲入直之地,何如?傳曰,允。
以副修撰李承源牌不進罷職傳旨,傳于金致龍曰,推考傳旨捧入。
傳于南就明曰,頒赦百官加爲之。
南就明啓曰,今日持公事入侍日次,而陳賀相値,頉稟。傳曰,知道。
朴熙晉啓曰,大司憲鄭齊斗,掌令鄭啓章在外,執義鄭楷武二所進,掌令李廣道未肅拜,持平李普昱武一所進,持平李匡輔陳疏未下批,今日以監察茶時之意,敢啓。傳曰,知道。
南就明啓曰,吏曹郞廳來言,今日百官加下批,政事何以爲之?敢稟。傳曰,當日爲之。
朴熙晉啓曰,頒赦百官加爲之事,命下矣。某條以下宥之乎?敢稟。傳曰,雜犯死罪以下竝宥。又啓曰,頒赦百官加爲之事,命下矣。弘文提學金一鏡,卽爲牌招,以爲赦句添入之意,敢啓。傳曰,知道。又啓曰,卽者禁府都事,以大臣意來言,今日當爲鞫坐,而陳賀相値,不得開坐云矣,敢啓。傳曰,知道。
李廷濟啓曰,憲府久無行公之員,連日闕啓,監察茶時,俱涉未安。鞫廳將爲開坐,而新除授掌令李廣道,以郞階,時未署經,他無應參之員,掌令鄭啓章,持平李匡輔,俱在外,上來遲速,有不可知。在外人員,合有變通之道,何以爲之?敢稟。傳曰,在外人員,竝改差。
南就明啓曰,明日永徽殿,移奉于文政殿時神輦侍衛,何承旨進去乎?傳曰,同副承旨進去。
有政。吏批,判書李肇開政,以李景說爲掌令,金尙奎爲持平,柳諫爲兵曹正郞,李匡輔爲兵曹正郞,趙景命爲三和府使,李馨玉爲學錄,百官加下批。
兵批,參知柳鳳徵開政,以鄭啓章·朴泰翊付副護軍,李匡輔付副司直,成德望付同知,柳星一·曺必遠·閔思淵付僉知,百官加下批。
吏批啓曰,內侍敎官李廷燮,除授已過數朔,尙不出仕云,改差,何如?傳曰,允。
正言趙鎭禧啓曰,請李翔所復官秩,亟命還奪。請扶餘縣監權譍定配。請戶曹正郞尹世顯,司饔直長黃尙老,尙衣直長韓宅揆,前參奉朴光世,竝命削去仕版。請行司直任埅遠竄。驪州牧使柳濬,爲人貪鄙,手段且滑,曾任金海時,以災結八百結肥己事,入於昨年繡衣書啓中,而現捉文書,奸贓狼藉,及其置對之日,適會赦宥之典,雖不得窮竟其事,而南民之怨謗,物情之駭憤,至今未已。如此貪饕不法之人,決不可復畀荒歲字牧之任,以重貽生民之害,請驪州牧使柳濬,罷職不敍。三逆次第伏法之餘,惟彼賊采,論其負犯,實與三逆,無甚輕重,而祗緣兪音之久閟,尙保首領於牖下。爲今日臣子者,所當碎首庭爭,期於準請,然後沐浴之討可伸,神人之憤可雪,而近日兩司多官,輒稱病故,多致闕啓,事之寒心,莫此爲甚。請兩司多官,公故外無端闕啓人員,竝命遞差。答曰,不允。末端事,依啓
李廷濟啓曰,副修撰李承源,牌不進罷職傳旨,纔已捧入,闕門垂閉,而玉堂上番,至於四人之多,不爲推移,姑降入番。莫重禁直,書空字以入,極爲不當。副應敎尹惠敎,副校理李明誼,校理權益淳,副校理呂善長,竝推考,何如?傳曰,允。
上在昌德宮。停常參·經筵。
下直,聞慶縣監李命稷。
右副承旨朴熙晉上疏曰,伏以臣,稟氣危弱,素善疾病,而最是胸脅冷痛,爲一身苦疾,每當換節之時,輒復發作,自分爲廢疾之人,實無任驅策供仕之望矣。自叨本職,洽滿五朔,而感激恩私,不敢圖便,夙夜供劇,筋力殆盡。又以該房,連參鞫坐,出納推案,不計深夜,觸冒風露,不無顚仆之慮,而非臣子言病之時,强策病軀,黽勉往來矣。頃當園陵行幸之日,得預陪駕之班,瞻望喬山,少伸情禮,而乘勞飮冷,脫着失宜,還到直廬,宿病復發,僵臥叫痛,頃刻欲絶,鞫坐進參,終至微稟,致令他僚替行,亦已聖明之所俯燭矣。積悴之餘,受傷已深,實無帶職調治之勢,而尊崇盛儀,只隔數日,爲參賀班,忍死在直,昨夕禮畢後,舁還私次,而夜來症情添劇,冷氣上衝於胸膈,頑疾凝結於脅背,關格而不通呼吸,牽攣而不得轉旋,糜粥不下,藥餌罔效,作一未冷之僵屍,實有頃刻難保之慮。顧此病狀,萬無旬月之內,復起供仕之望,況當院中多事之時,不宜緣臣蹔曠。玆敢不避煩猥,疾聲仰籲於天地天母之前,伏乞聖慈,諒臣病重實狀,亟命遞臣職名,俾得安意調息,以尋生路,公私不勝幸甚。踏啓字。
李廷濟啓曰,小臣鞫廳坐起進去下直,請出推案。傳曰,知道。
兵批,承旨啓曰,雖有窠闕,判書鞫坐進,又無送西,無政事之意,敢啓。傳曰,知道。
南就明啓曰,吏曹郞廳來言,臺諫有闕,政事何以爲之?取稟。傳曰,明日爲之。又啓曰,左承旨任舜元,右副承旨朴熙晉,今日病不仕進,竝卽牌招察任,何如?傳曰,允。又啓曰,卽今院中多事之時,承旨不可不備員,承旨有闕之代,政官卽爲牌招,以在京無故之人差出,仍卽牌招察任,何如?傳曰,允。
李廷濟啓曰,在前頒赦之後,時推有蕩滌之例矣。卽今未承受推考傳旨二十七丈,自本院,依例爻周之意,敢啓。傳曰,知道。
金致龍,以弘文館言啓曰,副修撰李承源,昨日違牌,旣有只推之命,更爲牌招入直,何如?傳曰,允。
李廷濟啓曰,禁府都事,以委官意來言,今月初二日,永徽殿移奉告由還安祭,初三日,端懿王后追上冊禮改題主後還安祭,初四日,中宮殿冊禮陳賀,此三日省鞫,不得開坐云矣,敢啓。傳曰,知道。
以副修撰李承源罷職傳旨,傳于金致龍曰,推考傳旨捧入。
李廷濟啓曰,因武一所草記,試官柳重茂,身病委頓,不得看檢試事,令本院稟旨變通事,允下矣。原單子中改付標以入之意,敢啓。傳曰,知道。
金致龍,以義禁府言啓曰,以全羅監司狀啓,刑曹粘目,古今島僉使李東夏,移本府處置事,允下矣。李東夏時在任所,依例發遣府羅將,交代後拿來,何如?傳曰,允。
金致龍·李廷濟等啓曰,卽者全羅道儒生羅崇謙等,來呈一疏,而疏語與向來許璧·李三齡等疏,大意一般。此等疏章勿捧之令,不啻申嚴,頃日榻前,亦已定奪矣。所當依禁令直爲出給,而上段,略論近日討逆事,不敢循例退却,何以爲之?敢稟。傳曰,勿爲捧入。
有政。吏批,判書李肇,參議李眞儒開政,以徐命淵·李明彦爲承旨,沈尙燦爲漢城庶尹,具益亨爲判校,尹晉爲兵曹佐郞,趙昌壽爲宗廟令,石柱泰爲引儀,李秀輔爲典獄奉事,李蘅爲掌苑直長,盧三邦爲直講,李巨源爲持平,趙翼命爲正言,吳德曾爲學諭,李挺龍爲中學訓導,權世秤爲南學訓導。
吏批啓曰,生員李雲開呈狀內,矣身名字,逼於御諱,以錫民改名云。令藝文館給帖,何如?傳曰,允。
金致龍,以武一所差備官,以試官意啓曰,監試官持平李普昱,正言具命奎,俱以臺彈,不爲來詣試所,今日日勢已晩,不得開場。合有變通,令政院稟旨變通,何如?傳曰,允。
任舜元啓曰,因武一所草記,監試官持平李普昱,正言具命奎,俱以臺彈,不爲來詣試所,不得開場,令本院稟旨變通事,允下矣。監試官單子,改書以入,待落點竝卽牌招,以爲進參試所之地,何如?傳曰,允。
南就明,以實錄廳郞廳,以摠裁官意啓曰,三房郞廳金重熙,違牌坐罷矣。令該曹付軍職,冠帶常仕,權益淳,與二房郞廳李普昱換差察任,使之推移人直,何如?傳曰,允。
任舜元,以問事郞廳,以鞫廳大臣意啓曰,今初三日,端懿王后追上冊禮,初四日,中宮殿冊禮陳賀,臣與諸堂上,當參賀班,推鞫姑停之意,敢啓。傳曰,知道。
任舜元,以義禁府言啓曰,當此鞫獄多事之時,本府都事,不可不備員。都事趙昌壽遷轉代,令該曹卽爲口傳差出,何如?傳曰,允。又以義禁府言啓曰,莅斬罪人健命應坐族屬,令漢城府,使之査出,則·勉之·述之,律當處絞,而右兩人,曾已下往于興陽云,故捉囚之意,發關本道,待其回牒,依律擧行,其餘緣坐之類,則定配所以入之意,敢啓。傳曰,知道。
南就明,以弘文館言啓曰,副修撰李承源,今日又爲違牌不進,下番無他推移之員。不得已以上番姑降入直之意,敢啓。傳曰,知道。
任舜元,以武二所差備官,以試官意啓曰,今日政,大司諫李明彦移拜承旨,承牌入去,試事未免姑停,今日日勢已暮,不得開場。諫院他臺,卽令政院稟旨變通,何如?傳曰,允。
徐命淵啓曰,因武二所草記,大司諫李明彦,移拜承旨,試事未免姑停,諫院他臺,令本院稟旨變通事,允下矣。監試官原單子,改書以入,待落點仍卽牌招,以爲進參試所之地,何如?傳曰,允。
任舜元,以兵曹言啓曰,今番陵幸時,隨駕訓鍊都監·禁衛營軍兵犒饋事,命下矣。自前隨駕軍兵犒饋時,本曹所屬隨駕禁軍及諸色將校軍兵等,例有一體犒饋之規,今亦依此擧行乎?敢稟。傳曰,依爲之。
上在昌德宮。停常參·經筵。
上御仁政殿,行端懿王后追上冊禮如儀。
備忘記,頒赦百官加爲之。
李廷濟啓曰,頒赦百官加爲之事,命下矣。弘文提學金一鏡,卽爲牌招,赦句添入之意,敢啓。傳曰,知道。又啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下竝宥。王若曰,贊寡昧於震闈,追思懿德,正位號於坤極,聿擧彝章。實愴予懷,寔頒邦慶。粤惟沖幼之歲,賴有窈窕之逑。遹追故家之遺規,動遵範則,祗事寧考於晩境,篤受恩慈。何意遽嗇於仙齡?終嗟未共於巨創。苴麻纔釋,三殿之祔禮旣成,金玉方輝,兩宮之縟儀爰擧。物采用換於靑禁,象服載陳於黃裳。層觀淚揮,曷任俛仰之餘感?長秋位進,迺與遠邇而咸休。肆切悲喜之交中,不忘于舊,特施恩宥以逮下,咸與維新。自本月初三日昧爽以前,除謀反·大逆·謀叛·子孫謀殺·歐罵祖父母·妻妾謀殺夫·奴婢謀殺主·謀故殺人·魘魅蠱毒·關係國家綱常·贓汚强竊盜外,雜犯死罪以下,徒流付處,安置充軍,已至配所未至配所,已發覺未發覺,已決正未決正,咸宥除之。敢以宥旨前事相告言者,以其罪罪之,在官者各加一資,資窮者代加。於戲,孝敬柔嘉,尙憶舊時之良佐,慈祥惻怛,仍推今日之洪私,故玆敎示,想宜知悉。弘文提學金一鏡製進
冊禮親臨後,大殿,藥房問安。答曰,知道。
王世弟永徽殿改題主還安祭後,世弟宮,政院·玉堂問安。答曰,知道。
百官陳賀時親臨,權停。
南就明啓曰,今日持公事入侍日次,而擧動相値,頉稟。傳曰,知道。
徐命淵,以都摠府言啓曰,今日入直內三廳武兼禁軍及軍兵等,當爲中日習射,而端懿王后冊禮,仁政殿親臨相値,不得爲之之意,敢啓。傳曰,知道。
南就明,以吏曹言啓曰,頒赦百官加爲之事,命下矣。別歲抄當爲取稟,而初一日書入別歲抄,尙未下,何以爲之?敢稟。傳曰,勿爲書入。
金致龍,以冊禮都監郞廳,以都提調意啓曰,今此永徽殿改題主時,題主官題主後,光漆重模,依前例,使寫字官代行之意,敢啓。傳曰,知道。
李明彦,以弘文館言啓曰,上番姑降,今已有日,而副修撰李承源,連日違牌,尙不出肅,其在事體,殊甚未安。昨日旣有只推之命,更爲牌招察任,何如?傳曰,允。
金致龍,以成均館官員,以同知館事大司成意啓曰,王世弟入學習儀,已定於今月初六日。大提學趙泰億,當以博士進參,而方以試官進武所,似當有推移變通之道,令政院稟旨擧行,何如?傳曰,允。
徐命淵啓曰,因成均館草記,王世弟入學習儀時,大提學以博士,當爲進參,而大提學趙泰億,方以試官,進去武所,似當有變通之道,令本院稟旨擧行事,允下矣。試官元單子,付標以入,他試官改落點以下之意,敢啓。傳曰,知道。
李明彦,以侍講院言啓曰,陳賀致詞箋文表裏進獻時,王世弟親授承傳色,承傳色受函以授內侍,自是儀註中應行節目,而今此陳賀時內侍三人,不爲來待,致使一司謁,替受三函,事之駭然,莫此爲甚。當該內侍,所當摘發科罪,而本院請推之外,無他可施之罰,何以爲之?敢稟。傳曰,從重推考。
徐命淵,以義禁府言啓曰,當此鞫獄多事之時,本府都事,不可不備員。平安道德川郡出使都事閔厚重,令該曹口傳閑官換差,何如?傳曰,允。
李明彦,以吏曹言啓曰,去八月初八日持公事入侍時,同副承旨李廷濟所啓,國之大事,在祀,自前受香,每於開門,獻官以下入來爲之矣,近來受香,輒於辰巳後,僅能爲之。且差祭後,以病故陳疏,亦是古所未有之事,俱係綱紀,實爲寒心。此後各別申飭該曹,宗社各陵殿及他處祭官差出時,吏曹堂上,詳察其疾病事故,預爲擇差,而受香時如過辰時,則當該獻官以下,直捧禁推,似合於振厲之道,而獻官,多以重臣宰臣差出,禁推之律,臣不敢直請,問于大臣而定式施行,何如?上曰,依爲之事,命下矣。問于大臣,則領議政趙泰耉,右議政崔錫恒以爲,近來百隷怠官,凡有差任,輒多稱頉,差祭受香,何等嚴謹,而不能早詣,每致日晩,近侍之以此慨然陳稟,誠爲得宜。此後則如有過時受香者,令政院,這這隨現啓稟論罪事,定式施行宜當。伏惟上裁。領中樞府事金宇杭,左議政崔奎瑞,在外不得問議。大臣之議如此,伏惟上裁。傳曰,依議施行。
徐命淵,以備邊司言啓曰,以漢城府啓辭,都城坊民應役減役之類,區別分秩,別單以入,令廟堂稟旨分付事,允下矣。都民之謀避坊役,已成痼弊,或坊民上言,或該府陳啓,講定節目,前後非一,而令久必弛,弊又如前,不可不別爲申飭。以此該府草記辭意及啓下別單,分付各該司,使之依此擧行,何如?傳曰,允。
有政。吏批,判書李肇,以宗廟提調,埋主時進去,參判金一鏡陳疏未下批,參議李眞儒進,左副承旨徐命淵進。
吏批啓曰,判書李肇,以宗廟提調,埋主時進去,參判金一鏡陳疏未承批,小臣獨政未安,何以爲之?敢稟。傳曰,只出緊任。又啓曰,大司諫,今當差出,而擬望之人乏少,承旨外任竝擬,何如?傳曰,允。
以尹行敎爲大司諫,朴熙晉爲判決事,尹春敎爲尙衣僉正。百官加下批。
兵批,判書李光佐病,參判金重器進,參議朴彙登病,參知柳鳳徵病,左副承旨徐命淵進。以朴熙晉付副護軍。百官加下批。
奉敎趙趾彬上疏曰,伏以臣母,有三十年沈痼之疾,居常凜凜,寧日恒少,自昨晩後,又添感寒,胸膈痞滯,肢體烘熱,精神眩瞀,氣息綿綴,奄奄床席,全不省事,頃刻之間,諸症危惡。臣昨進賀班,猝聞病報,心魂驚越,蒼黃徑歸,急灌藥物,始得少蘇,而中焦關格,猶未通利,食飮專廢,少無所勝。顧今症樣,俱係不輕,今臣情理,決無離捨供職之望,明日冊禮,又難趨簉抃賀之列,義分掃地,惶懍罙切。伏乞聖明,諒臣私情之懇迫,許臣職名之遞解,俾得專意救護,以便公私,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,救護母病。
掌令李廣道,正言趙鎭禧啓曰,請圍籬安置罪人泰采,亟命按律處斷。答曰,勿煩。
掌令李廣道啓曰,請門黜罪人李喜朝,極邊遠竄。請還收遠竄罪人閔鎭遠放送之命。請申球絶島定配。請罪人尹慤,令鞫廳嚴刑得情。請各衙門諸宮家民結免稅處,依元田出稅,火田則依地部定式事。請舍人沈珙罷職。逆獄緣坐,罪名至重,雖値大霈之典,不容輕議,而今此㮒·煥·爀等職牒還給之命,遽出於反汗未久之餘,抑恐聖明,未或深思而然耶?㮒·煥·爀等所坐,何等重大,而若以歲月之旣久,有所容貸,則有乖王章,且關後弊,請還收㮒·煥·爀等職牒還給之命。答曰,不允。第四五六件事及末端事,依啓。
李明彦啓曰,試官申光夏,所當牌招,而闕門已閉,待明朝出牌之意,敢啓。傳曰,知道。又啓曰,因弘文館草記,副修撰李承源牌招事,允下矣。今已夜深,待明朝出牌之意,敢啓。傳曰,知道。
上在昌德宮。停常參·經筵。
藥房口傳啓曰,今日是入診日次,而與中宮殿冊禮相値,不得啓請之意,敢啓。傳曰,知道。
上御仁政殿,行中宮殿冊禮如儀。
傳于金致龍曰,頒赦百官加爲之。
李廷濟啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下竝宥。
又啓曰,頒赦百官加爲之事,命下矣。弘文提學金一鏡,卽爲牌招,赦句添入之意,敢啓。傳曰,知道。王若曰,道始造端,方懋御邦之化,禮隆莅壼,爰整進冊之儀。載揚播告之辭,庸示嘉悅之意。惟后令德,配我寡躬。靜一端莊,六宮服其徽則,和愉孝敬,二聖愛其純誠。憂懼侍湯於夙宵,哀毁盡禮於祥禫。左右協贊,粤自三朝之初,終始治齊,永擬百世之久。黃裳允吉,丹扆儼臨。關鴡興謠,可占觀刑於一國,翬翟振彩,詎緩同慶於四方?樂奏八音,導和氣於天地,恩頒三宥,用寬典于臣民。自本月初四日昧爽以前,除謀反·大逆·謀叛·子孫謀殺·歐罵祖父母父母,妻妾謀殺夫,奴婢謀殺主,謀故殺人·魘魅蠱毒,關係國家綱常,贓汚强竊盜外,雜犯死罪以下,徒流付處安置充軍,已至配所未至配所,已發覺未發覺,已決正未決正,咸宥除之。敢以宥旨前事相告言者,以其罪罪之,在官者各加一資,資窮者代加。於戱,宜爾室家,守艱大之緖業,保我邦域,流惠澤於黎黔。故玆敎示,想宜知悉。弘文提學金一鏡製進。
中宮殿冊禮後,大殿,藥房問安。答曰,知道。大妃殿·中宮殿,樂房問安。答曰,知道。
百官陳賀時親臨,權停。
傳曰,永昭殿·敬寧殿參奉及親祭時監察,不入於書啓中,問啓。
徐命淵,以都摠府言啓曰,摠管十員內,礪原君柱,今方入直,而猝有身病,趙泰億以相避,移文兵曹,李漢珪·李順坤,武所試官進去,柳重茂以身病纔遞,武所試官李肇,咸陵君極,密陽君梡,李森,寶劍差備落點,侍衛只有昌寧君樟,事體未安。相避之代,卽令該曹口傳差出,何如?傳曰,允。
兵曹口傳政事,都摠管朴弼成。
金致龍啓曰,王世弟入學日期漸迫,初六日習儀等事,多有擧行節目。大提學趙泰億,武所試官之任,旣已變通改差,卽爲牌招察任,何如?傳曰,允。
李明彦,以禮曹言啓曰,各道箋文開坼看審,則平安道昌城府使金重呂所封箋文二道,俱以中宮殿書塡,大殿箋文則不爲封進。其不識規例,有此做錯,與前日王大妃殿進箋時無異。揆以事體,極爲未安,金重呂從重推考,其中箋文一道拔去之意,敢啓。傳曰,知道。
李廷濟以刑曹言啓曰,祔廟都監,設局於本曹,故本曹移設於分戶曹矣,都監旣已竣事,還移本曹之意,敢啓。傳曰,知道。
徐命淵啓曰,在前頒赦之後,有時推蕩滌之例矣。卽今未承受推考傳旨六張,自本院爻周之意,敢啓。傳曰,知道。
金致龍·徐命淵·李廷濟·李明彦啓曰,臣等伏見全羅監司權重經之疏,發怒於頃日臺閣請罷之啓,辭氣勃然,至以許璧之疏,謂之天理人情之當。如此處分旣嚴之後,左袒許璧,略無顧忌,已極放肆,而至於三十年自潔其身云者,尤爲駭然。重經以得罪先朝之人,何敢以自潔等語,書之於今日告君之辭耶?原其本心,實爲無嚴。道臣之疏,不可退却,不得不捧入,而權重經從重推考,何如?傳曰,允。
李明彦,以禮曹言啓曰,取考本曹謄錄,則嬪宮有廟見之禮矣。王世弟嬪冊禮之後,當爲廟見,而未及擧行。今於制闋之初,宜卽稟行,永徽殿亦當一體展謁,依例磨鍊乎?傳曰,依爲之。
又以禮曹言啓曰,各陵參奉試暇假官,例以付祿忠義差送矣,卽接忠義廳所報,則今此謁聖時,當以付祿忠義差送,而二十員內,各差備外試暇之代,萬無推移差送之路云。其不足之代,依前例以三醫司差送之意,分付,何如?傳曰,允。
又以吏曹言啓曰,頒赦百官加爲之事,命下矣。別歲抄所當取稟,而前入別歲抄,尙未下,昨日旣有勿爲書入之命,今日則何以爲之?敢稟。傳曰,勿爲書入。
金致龍啓曰,明日常參·經筵,取稟。傳曰,停。
南就明啓曰,吏曹郞廳來言,百官加下批。政事,何以爲之?取稟。傳曰,當日爲之。
有政。吏批,判書李肇進,參判金一鏡陳疏未承批,參議李眞儒病,左副承旨徐命淵進。以鄭東潤爲禮曹佐郞,李老成爲典籍,張后相爲司藝,柳弼垣爲南學敎授,李潝爲長興直長,趙尙綱爲典設別檢,尹就咸爲典籍。百官加下批。
掌令李廣道,持平李巨源·金尙奎,獻納尹聖時,正言趙鎭禧啓曰,請圍籬安置罪人泰采,亟命按律處斷。答曰,勿煩。
掌令李廣道,持平李巨源·金尙奎啓曰,請門黜罪人李喜朝,極邊遠竄。請還收遠竄罪人閔鎭遠放送之命。請申球絶島定配。方伯之職,責任旣重,至於嶺南一路,物衆地大,比他道尤稱難治,而監司兪命凝,性本柔善,恬靜有餘,而才具不足,到任已久,聲績蔑聞,政多解弛,已無彈壓之望,而況値大歉之歲,民憂益艱。前頭賙賑之策,不可仍畀於此人,請慶尙監司兪命凝改差,其代令廟堂各別擇送。答曰,勿煩。
獻納尹聖時正言趙鎭禧啓曰,請李翔所復官秩,亟命還奪。請扶餘縣監權譍定配,請行司直任埅遠竄。請驪州牧使柳濬罷職不敍。炤之所坐,關係至重,雖當大霈之典,不可輕議,而向日特放之命,遽出於意外,竊恐聖明,未或深思而然耶?原初罪名,旣係緣坐,許歸田里,可謂失之太寬,而今若以歲月之稍久,永爲全釋,則不但大乖於王章,抑亦有關於後弊,其在懲討之義,決不可以事過而置之,請還收放歸田里罪人炤放送之命。吉州牧使慶聖會,爲人庸鄙,衰劣且甚,諂事凶賊,圖占臺選,物情之唾罵,固已久矣。初任定平,無一善狀,而未過數月,超授本州。到任以後,蠱心嬖妾,深居內衙,一不近民,大小政令,專委於孼弟之手,交通賄賂,貽弊吏民之事,不一而足,人皆指笑,傳說狼藉。如此之人,決不可畀以邊上重地,以遺生民之害,請吉州牧使慶聖會罷職。答曰,勿煩。
上在昌德宮。停常參·經筵。
申時,日暈。
藥房提調韓配夏,同副承旨李明彦啓曰,秋序已晩,涼風漸緊,伏不審此時,聖體若何,大妃殿氣候,亦復何如?日御法殿,玉體勞動,不瑕有所傷乎?王世弟連參大禮,氣候亦何如?臣等不任區區憂慮,敢來問安。答曰,知道。無事。慈殿氣候安寧,世弟氣候平穩矣。
大妃殿·中宮殿,藥房口傳問安。答曰,知道。
李明彦啓曰,明日常參·經筵,取稟。傳曰,停。
李廷濟啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
李廷濟啓曰,卽者禁府都事,以大臣意來言,鞫廳及三省推鞫,當爲開坐,而同義禁李師尙,以王世弟入學習儀,自今日詣成均館,同義禁金一鏡,以本職辭免,方欲尋單,不參鞫坐,禁府堂上,不得備員,同義禁金一鏡,卽爲牌招,使卽開坐云。鞫獄,與三省獄事,不可一時遷就,同義禁金一鏡,卽爲牌招,何如?傳曰,允。
又啓曰,同義禁金一鏡,牌不進,推考傳旨,今方捧入,而鞫坐一時爲急,更爲牌招,使之備員開坐,何如?傳曰,允。
又啓曰,傳曰,永昭殿敬寧殿參奉及親祭時監察,不入於書啓中,問啓事,命下矣。問于都監,則兩殿參奉,自本殿當爲修啓,而參奉則皆不書名,監察則吏曹祭官修啓時,當爲書入,而未免見漏云。使之追後書入乎?敢啓。傳曰,依爲之。
又啓曰,吏曹祭官修啓時,監察不爲書入,難免不察之失,吏曹當該堂上推考。永昭殿·敬寧殿參奉,亦爲不書,而本院不能致察,臣等不勝惶恐,敢啓。傳曰,知道。
又啓曰,卽者禁府都事,以大臣意來言,今日禁府堂上不備,鞫廳不得開坐云矣,敢啓。傳曰,知道。
李明彦,以實錄廳郞廳,以摠裁官意啓曰,三房郞廳金重熙改差,以兵曹正郞李匡輔差下,卽爲牌招察任,何如?傳曰,允。
事變假注書權贄病,代趙迪命。
備忘記,孝寧殿祔太廟時,大祝副司果尹游,校理呂善長,神輦侍衛承旨趙景命·任舜元,各熟馬一匹,史官李憙·趙趾彬,各加一資,資窮者兒馬一匹,竹冊執事主簿趙星壽,直長鄭潤先,敎命執事夏原守杞,玉印執事正郞韓配休,都事李德隣,尊崇玉冊執事夏陵守樀·西城守焯,玉寶執事佐郞尹東卨,奉事洪舜元,諡冊執事主簿元夢旭·尹垕,諡寶執事直長洪尙輔·尹澓,几臺差備奉事兪廣基,別提南近明,箱差備學諭李馨玉,帕差備直長韓宅揆,神座交倚差備姜一珪,紅㓒案差備奉事權炳,捧爐差備奉事黃以章,捧香差備直長李昌普,攝通禮正郞尹世顯,司藝具益亨,攝司僕僉正金道浹,判官李衡坤,各兒馬一匹,陪香官博士洪啓相,書寫忠義崔翼瑞,配享臣位版差備持平李匡輔等二十五員,各上弦弓一張,尙瑞院假官武兼金以興等三員,擧案者主簿石柱泰以下,各差備諸執事及假司謁李貴永,各加一資,資窮者代加,奏時官前司果金命三等四〈人〉,各不粧弓一張賜給。初四日下
備忘記,祧遷時大祝佐郞朴㻐,兒馬一匹,玉寶執事南昌令榏,淸陽正溶,司果鄭雲亨·李遇春,几臺差備主簿李垕,訓導文在中,捧香爐差備琅城副正煒,捧香盒差備坡平副正彬,副司果吉景祖·李重培,攝通禮海陵副正爟,司儀閔震煥,各上弦弓一張,擧案者習讀朴世培以下及司謁金斗澤,各加一資,資窮者代加。
備忘記,祔太廟親祭時亞獻陪從宮官輔德鄭壽期,半熟馬一匹,弼善李重述,兼弼善尹惠敎,文學鄭錫五,兼文學柳弼垣,各兒馬一匹賜給,司書柳綎,說書兪彦通,兼說書曺命敎,相禮金獻之,各加一資,資窮者兒馬一匹,贊儀安翼齡,司鑰池碩昌·李時逸,各上弦弓一張賜給。
備忘記,敬寧殿進上徽號進冊官領議政趙泰耉,熟馬一匹面給,讀冊官校理金始㷜,讀寶官副修撰李明誼,各半熟馬一匹,捧冊執事密山副令㯓,韓陽令楹,捧寶執事花城令槹,花豐令楏,各兒馬一匹賜給,置案者習讀吳尙周以下諸執事,各加一資,資窮者代加。
備忘記,仁顯王后進冊寶改題主祔太廟時,宮闈令金夢祥·李仁栽,竝加資,神輦侍衛鄭文益,兼尙傳咸熙春,各熟馬一匹,復位時金寶差備金世鳴·康碩載,玉寶差備朴石光·朴世煥,敎命差備金萬弼·崔致輝,諡冊差備韓相一·韓景相,尊崇玉冊差備鄭信重·金萬重,玉寶差備吳斗昌·張文碩,徽號玉冊差備田時單·金萬弘,玉寶差備鄭文逸·朴成蔓,帕差備金振白,香爐差備崔世峻,香爐差備李聖麟,各兒馬一匹,朱杖差備金遠柱等二十,歸遊赤崔峻等二十,奉神輦差備金萬輝等二十,各上弦弓一張賜給,擧案者金兌道以下各差備,各加一資,資窮者代加
備忘記,永昭殿追上徽號進冊官領議政趙泰耉,熟馬一匹面給,讀冊官正金啓煥,讀寶官校理權益淳,各半熟馬一匹,捧冊執事益昌守湘,全陽守樸,捧寶執事密安守煒,夏原守杞,各兒馬一匹賜給,擧案者別提李基萬以下諸執事,各加一資,資窮者代加。
備忘記,肅宗大王祔太廟時,神輦侍衛曺漢卿,兼尙傳朴贊文,各熟馬一匹,竹冊差備金世寛·李濬,玉印差備楊震周·韓與楨,教命差備金相潤·金景杓,尊崇時玉冊差備李後觀·金夏龜,玉寶差備李時㬅·池宗海,諡冊差備徐後悌·閔弘亮,諡寶差備鄭相河·李時光,各兒馬一匹賜給,案差備黃道澄以下,各加一資,資窮者代加。
備忘記,仁敬王后進冊寶改題主祔太廟時,宮闈令李重蔓·金壽億,竝加資,神輦侍衛李景和,兼尙傳崔震泰,各熟馬一匹。冊嬪時,竹冊差備安萬齡·姜渭載,玉印差備金時剛·金兌興,敎命差備金泰重·陳世蕃。冊禮時,玉冊差備趙天成·朴行重,金寶差備金興西·辛孝誠,敎命差備羅星緯,諡冊差備李景昌·李泰蔓,諡寶差備李起蕃·盧文燦。尊崇時,玉冊差備姜萬載·呂起陽,玉寶差備金重鼎·金萬祥,徽號玉冊差備任廷甲·金振光,玉寶差備朴萬昌·李聃齡,几差備朴尙老,帕差備朴師潤,香爐差備任廷甲,各兒馬一匹,奉神輦差備金廷獻等二十,朱杖差備趙相義等二十,歸遊赤張弼載等二十,各上弦弓一張賜給,案差備韓鐸以下諸執事,各加一資,資窮者代加。
備忘記,今此賞格中,一人雖兼數事,毋得疊授。
備忘記,祭侍內官金信弼·李夏昌·李景禧·李世平,宮闈令崔泓·崔千齡,各半熟馬一匹,世弟三獻時挾侍內官崔景遠·鄭重明,各兒馬一匹賜給。
備忘記,永昭殿追上徽號改題主時,題主官大司成李師尙加資,浴主大祝輔德鄭壽期,執義鄭楷,玉冊文製述官左參贊姜鋧,書寫官佐郞尹淳,篆文書寫官西平君橈,神輦侍衛右副承旨朴熙晉,各熟馬一匹,次知官僉正李世機,冊嬪時竹冊執事直長宋緯·金相后,敎命執事直講張后相,玉印執事奉事李潝,佐郞洪敍夏,冊禮時玉冊執事奉事李益炯,令黃處信,敎命執事副正字方聖規,金寶執事直講趙純,奉事金相圭,諡冊執事奉事李夏範·尹慶一,諡寶執事奉事沈漙·李廷說,尊崇時玉冊執事佐郞李以泰,直長洪禹章,玉寶執事夏雲守榜,海春守栐,徽號時玉冊執事副正字全聖澤,司評尹楷,玉寶執事奉事權㝡,直長李晩器,大祝副司果尹㝚·趙遠命,攝通禮正郞金道洽,僉正尹世恒,攝司僕司藝吳守經,正郞李明升,各兒馬一匹賜給,捧香爐差備參軍兪業基,捧香盒差備奉事朴師洙,尙瑞院假官武臣兼宣傳官柳春瑞等五員,神輦侍衛記事官趙顯命,假注書南泰慶,卓差備副司果金國礪等三,擧案者奉事崔斗弼等以下諸執事及司鑰金世興,各加一資,資窮者代加,奏時官前主簿金惟齡等六人,各不粧弓一張賜給。
備忘記,祔太廟親祭時,終獻官礪原君柱,進幣瓉爵官判書李肇,薦俎官判書金演,奠幣瓉爵官大司諫李明彦,禮儀使判書李台佐,堂上執禮參議權以鎭,各熟馬一匹賜給,都承旨南就明,禮房承旨金致龍,竝加資,入侍承旨任舜元·趙景命·朴熙晉·李廷濟,堂下執禮執義鄭楷,各室大祝佐郞柳弼垣,校理權益淳,持平李匡普·李普昱,修撰李明誼,獻納李眞淳,副司果金尙奎·趙遠命·金始炯,佐郞尹淳,各半熟馬一匹賜給,第十二室大祝舍人尹惠敎加資,史官趙趾彬·宋寅明·申致雲,假注書李憙·尹宗臣·南泰慶,各加一資,資窮者兒馬一匹,典祀官僉正李世機,通禮韓在垣·尹就履,廟司令李景說,代致調官假引儀金道洙,各兒馬一匹,七祀獻官副司果朴泰三,功臣獻官副司果成瑍,禮貌官假引儀尹讜等三人,各上弦弓一張賜給,祝史夏陵守橘以下諸執事,各加一資,資窮者代加,司謁金天錫·金斗澤,各兒馬一匹賜給,司鑰康信興·曺孝彬·田禹相·徐泰雄,各加一資,資窮者代加,奏時官前司果金孝錫等四人,各不粧弓一張賜給。
備忘記,祔廟都監都提調領中樞府事金宇杭勿論,領議政趙泰耉,鞍具馬一匹賜給,提調判書李光佐·金演·李台佐,參判金一鏡,都廳舍人沈珙,竝加資,正李濟熟馬一匹,持平朴弼夢,正金啓煥,各半熟馬一匹賜給,郞廳正郞李錫祿,佐郞趙鳳命,主簿柳鳳齡,副司果李世璉,主簿曺夏章,竝陞敍,都事李敬躋,半熟馬一匹,佐郞柳綏,正郞金翰運,副司果趙命徽,佐郞李師尹,各兒馬一匹賜給,監造官監役李道顯,副司勇鄭欽先,參奉金東鼎,別工作監役申思說,宗廟修理官監役任守迪,竝六品遷轉,已出六品者陞敍,領率部將內禁衛崔錫祉等一百十三人,各上弦弓一張賜給,員役二,匠及諸色下人等,令該曹米布分等磨鍊題給。
祧遷時神輦侍衛曺漢卿·金信豪,兼尙傳朴贊文·尹起莘,各兒馬一匹,宮闈令田碩秋·車弘器,玉寶差備朴文圭·閔弘亮·黃道澄·白文弼,各上弦弓一張賜給,各差備以下諸執事,各加一資,資窮者代加。
備忘記,敬寧殿追上徽號改題主時,題主官郡守徐命均加資,浴主大祝副應敎李德壽,副司果尹聖時,玉冊文製述官判書李光佐,書寫官監司李正臣,篆文書寫官留守李世最,神輦侍衛同副承旨李廷濟,各熟馬一匹,次知官主簿李垕,玉冊執事直長趙復命,參奉柳晉禎,敎命執事直講李春輝,金寶執事長溪正棅,判官李弘逵,諡冊執事典籍韓澍,學諭宋重弘,諡寶執事學諭崔熙道,博士宋徵賢,尊崇時玉冊執事海陵副正爟,珢城副正煒,玉寶執事洛春正培,淸陽正溶,徽號時玉冊執事鶴陵副守榯,密山副令㯓,玉寶執事密寧副守燒,原興守煦,大祝校理李顯章,副司果權益寬,攝通禮僉正朴起祖·沈尙燦,攝司僕正守李彦緯,庶尹李宜著,各兒馬一匹賜給,香爐差備著作高處亮,香盒差備都事尹鳳儀,神輦侍衛記事官宋寅明,假注書柳升鉉,尙瑞院假官武兼金碩佐等四員,卓差備武兼金宗弼等三,擧案者參奉林廷萬以下諸執事及司鑰馬世珍,各加一資,資窮者代加,奏時官前司果李重蕃等六員,各不粧弓一張賜給。
備忘記,永昭殿參奉趙壽彬·吳彦胄,敬寧殿參奉李震佐·鄭東游,竝陞敍,祔太廟親祭時監察具文泳·李日新,各上弦弓一張賜給。
李明彦,以禮曹言啓曰,因本曹啓稟,王世弟嬪廟見及永徽殿展謁事,命下矣。宗廟·永寧殿廟見及永徽殿展謁時,王世弟當依前例,亦爲同往。行禮節目,以此磨鍊,而以何間擇日乎?敢稟。傳曰,今月念後推擇。
傳于李明彦曰,尊崇冊禮都監都提調以下,竝書啓。
吏曹口傳政事,同禁義金演。
任舜元疏曰,伏以臣,年滿七旬,衰邁日甚,手脚癱瘓,運用有礙,胸膈痞塞,喉喘短急,跬躅之運,必須人扶,出入禁闥之際,蹣跚欹倒之狀,十目之所共視,同朝之所共憐也。以此癃病,決無供劇之勢,而適値朝家多事,大禮稠疊之日,職在近密,不敢言病,忍死趨參於陪從之列,而連日奔走,筋力憊竭,舊痾旣添,新病又作,猝然寒戰,四肢如束,壯熱升降,頭腦若碎,中焦關格,胸腹刺痛,上而嘔吐不止,下而泄寫無算,一夜之間,元氣苶然,委頓床席,作一僵屍,旬月之內,萬無差復之望,出納重地,不宜緣臣而蹔曠。玆敢疾聲哀籲於天地父母之前,伏乞聖慈,曲垂矜愍,亟許鐫遞臣職名,俾得安意調治,以尋生路,不勝幸甚。臣無任屛營祈懇之至,謹昧死以聞。踏啓字。
徐命淵疏曰,伏以,臣於直中,猝患胸脅之痛,頑痰塞胃,心腕如刺,肢節攣束,氣息不通,種種危惡之症,頃刻百端,昏仆達宵,不省人事,蓋臣氣質虛弱,外邪易乘而然也。臣急於歸死,扶曳徑出禁門,而因敢疾聲呼籲於閔覆之下,伏乞天地父母,亟命鐫遞臣職名,仍勘臣擅離直次之罪,不勝幸甚。臣無任惶恐屛營之至,謹昧死以聞。踏啓字。
掌令李廣道,持平李巨源·金尙奎,獻納尹聖時,正言趙鎭禧啓曰,請圍籬安置罪人泰采,亟命按律處斷。措語同前答曰,勿煩。
掌令李廣道,持平李巨源·金尙奎啓曰,請門黜罪人李喜朝,極邊遠竄。措語同前請還收遠竄罪人閔鎭遠放送之命。措語同前請申球絶島定配。措語同前請慶尙監司兪命凝改差,其代令廟堂,各別擇送。措語同前答曰,勿煩。
獻納尹聖時,正言趙鎭禧啓曰,請李翔所復官秩,亟命還奪。措語同前請扶餘縣監權譍定配。措語同前請行司直任埅遠竄。措語同前請驪州牧使柳濬罷職不敍。措語同前請還收放歸田里罪人炤放送之命。措語同前請吉州牧使慶聖會罷職。措語同前亂賊之徒,從古何限,而未有若近日諸賊之憯毒者也。四凶外熾,逆閹內和,或潛圖備忘,或矯成僞旨,凡所以謀廢君父者,無所不用其極,而投章直請,略無畏忌,未有若聖復者也。前冬一疏,敢爲首先嘗試之計,使聖上,不得安其位,則其設心用意,可勝誅哉?試以箚請節目,直欲奉行者觀之,則聖復實爲四凶之前茅矣。且以諸賊招中所謂尙吉之製疏,世相之索賂,而四十金付給之說觀之,則聖復實爲世相等之嚆矢矣。其顯而和應於四凶,陰與叶同於世相,表裏締結,前後通謀之狀,灼然難掩,其爲俑爲倀,不可區分,而始鞫終棘,大是失刑,輿情久憤,國言猶騰,決不可減死而止。請旌義圍籬安置罪人趙聖復,更令鞫廳拿來,嚴刑究問,快施曲刑。答曰,勿煩。
壬寅九月初五日午時,上御熙政堂,諸承旨持公事召對入侍時,右副承旨李廷濟,同副承旨李明彦,侍讀官權益淳,檢討官李承源,假注書李廷錫,記事官趙顯命·申致雲。
李廷濟,讀咸鏡監司韓世良狀啓,正植·昌道等,左手傳示後,埋置事,啓下。讀慶尙監司兪命凝狀啓,姑停道內三邑黃腸木斫伐作板事,啓下。
李明彦,讀守禦使金一鏡狀啓,軍保事,啓下。讀左副承旨徐命淵辭職上疏畢,李廷濟啓曰,左承旨任舜元,年衰病痼,實難行公,徐命淵亦以病重,陳疏乞遞,行公之人甚少,本院事極可悶矣。上曰,踏啓字。明彦啓曰,卽今鞫坐一時爲急,而同義禁金一鏡,必欲遞免,本職兼帶,必不行公,同義禁李師尙,方以大司成,王世弟入學之期不遠,多有擧行之事,不得進參鞫坐,合有變通之道矣。廷濟曰,宰臣去就,非敢輕議,而金一鏡情病俱劇,期於必遞,李師尙以大司成,難可兼察,金吾之任,變通似宜矣。上曰,唯。明彦曰,然則同義禁變通乎?上曰,唯。
李明彦所啓,臣於先朝,以嶺南暗行御史,稔知書院之弊,故書啓中陳其弊端矣。書院濫設之弊,近復滋甚,位高公卿之爲書院者,或多有之,向來此弊尤甚,誠爲寒心。大凡書院,必須學問深造及有功斯文而後爲之,或以氣節爲祠宇,而有講堂則爲書院,只立祠則爲祠宇,故雖一節之士,亦或建設祠宇,而卽今則,書院與祠宇無所分別,極爲弊風。且書院,例於先賢杖屨之鄕,揭虔妥靈,以爲士子藏修之所,而今則不然,處處疊設,貽弊不些,故從前申禁,非止一再,而終無其效。自今以後,雖從祀諸賢,勿爲疊設事,分付宜矣。士子建祠之章,請額之疏,該曹固當愼重覆啓之際,而不無拘於顔情,回啓準請者,比比有之,極爲駭然,請各別申勅該曹。李廷濟曰,我朝列聖,右文興化,崇奬學問,書院之於多士興起之方,不爲無助,雖不可一例禁絶,而濫設之弊,則不可不禁,申勅該曹宜矣。上曰,唯。明彦曰,書院,不但外方募入之弊,將設書院,則必請搢紳有司,上自公卿,下至名官,無不爲之,輒發簡求請於列邑,列邑不得不酬應,而其中武弁之在外官者,則尤不敢違拒於公卿名官之請,體面所在,所送不些。當此凶歲,設賑救民,亦患無策,而書院酬應之弊,至於如此,朝家各別申勅,求請一款,一切防塞宜矣。上曰,依爲之。出擧條
權益淳,讀綱目,自宋永初三年,止魏立天師道場。李承源繼讀自宋景平二年,止冬十一月吐谷渾王阿柴卒,弟慕璝立。承源曰,宋以蔡廓,爲吏部尙書,廓謂傅亮曰,選事若悉以見付不論,不然,不能拜也。蓋廓之意,則以主闇時難,不欲居通塞之任,故權辭如此,而大凡任事,必專一然後可成,廓之此言,亦可爲專任責成之規矣。卽今銓曹有一窠,則大臣,輒請托差除,故銓曹不得專一。請自今申勅,毋得請。李明彦曰,儒臣,因文義陳達之言好矣,而不但銓事爲然,上自大僚,下至小官,無非私意,此實當今之痼弊。若使恢公道絶私意,則豈不幸哉?
上在昌德宮。停常參·經筵。
下直,尙州牧使李濟,三陟府使鄭雲柱,巨濟府使韓啓朝,德川郡守李莞。
李明彦啓曰,明日國忌齋戒,明明日國忌正日,此兩日視事,頉稟。傳曰,知道。
又啓曰,吏曹郞廳來言,承旨有闕,政事,何以爲之?取稟。傳曰,過國忌後爲之。
李廷濟,以都摠府言啓曰,副摠管柳重茂,以實錄廳堂上,本廳坐起晝仕進去之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而王世弟入學初度習儀相値,不得爲之之意,敢啓。傳曰,知道。
李明彦啓曰,慶尙道·全羅道啓下上言一百十三張內,六十六丈,分下各該司,違格十二張,猥濫三十五張,啓字爻周次,還入之意,敢啓。傳曰,知道。違格則仍下各該司。
李廷濟啓曰,事變假注書趙迪命,雖已分館,時未免新,依例付軍職,冠帶常仕,何如?傳曰,允。
又啓曰,知義禁金演,牌不進,推考傳旨,今方捧入,而鞫坐一時爲急,更爲牌招,使之卽速開坐之地,何如?傳曰,允。
又啓曰,禁府都事,以大臣意來言,鞫廳連日不得開坐,極爲未安,知義禁金演,更爲請牌云。金演再招不進,推考傳旨,纔已捧入,一日三牌,有傷事體,而大臣之意如此,更爲牌招,何如?傳曰,允。
李明彦啓曰,成均館官員來言,今日,乃王世弟入學習儀,而大提學趙泰億,以疏批未下,尙不出肅,不得擧行云。入學日期已迫,習儀亦且緊急,而文衡重任,疏批未下之前,有難請牌,何以爲之?敢稟。傳曰,牌招。
又啓曰,大提學趙泰億,牌不進,推考傳旨,今方捧入,而入學習儀,日勢漸晩,更爲牌招察任,何如?傳曰,允。
又啓曰,大提學趙泰億,再招不進,推考傳旨,纔已捧入矣。卽聞前例,無大提學,則習儀不得擧行云,而一日三牌,有傷事體,何以爲之?敢稟。傳曰,入學迫頭,更卽牌招,進參習儀。
李廷濟啓曰,政事,過國忌後爲之事,命下矣,院中之苟簡,未有甚於今日。都承旨南就明,右承旨金致龍,加資未下批,不爲仕進,廳中只有臣廷濟,同副承旨李明彦,而臣則鞫廳開坐之後,當請推案出去,他無伴直之員。自前如此之時,有政官請牌開政之例。政官卽爲牌招開政,以在京無故人差出,仍卽牌招,何如?傳曰,允。
以吏曹參議李眞儒,牌不進,罷職傳旨,傳于李明彦曰,推考傳旨捧入。
李明彦,以禮曹言啓曰,王世弟嬪廟見及永徽殿展謁,以何間擇日事草記,傳曰,今月念後推擇事,命下矣。令日官推擇,則廟見今九月二十五日,永微殿展謁,同月二十八日爲吉云。以此日定行,何如?傳曰,允。
又啓曰,吏曹參議李眞儒,旣有只推之命,所當更爲牌招,而聞有實病,判書李肇遭彈,參判金一鏡呈辭受由。開政命下之後,如是遷就,日勢且暮,何以爲之?敢稟。傳曰,過國忌後爲之。
李廷濟啓曰,禁府都事,以大臣意來言,今日以禁府堂上不備,鞫廳及三省推鞫,不得開坐云矣,敢啓。傳曰,知道。
李明彦,以實錄廳郞廳,以摠裁官意啓曰,一房郞廳尹惠敎加資,代以前府使鄭錫三差下,而方在罷職中,令該曹口傳付軍職,冠帶常仕,二房郞廳具命奎,病難察任改差,校理李顯章差下,竝卽牌招察任,何如?傳曰,允。
李廷濟,以軍器寺官員,以提調意啓曰,本寺每年春秋兩等,弓子二百六十四張,長片箭各三百六十部,造成儲置,以備不時之需,而工匠等料,則自戶曹,計其功役上下,布則自兵曹折半劃給,其餘令本寺充給者,自是規例矣,自丁酉以後,匠人料布,入於減省之中,數年之間,連爲停造。己亥春塘臺時,許多賞下,僅得進排,而些少舊儲,漸致罄竭,卽今所餘,極其零星,或有不時內下之命,及新設邑鎭下送之事,則弓子本非時月內所可造出者,本寺之生事,已不可言,而事體之苟艱,莫此爲甚,新造之擧,不容少緩。當初蠲減,雖出於一時恤費之意,垂乏難繼,如右所陳,故都提調之意,亦以爲不可一向停造,而不之變通,況工匠等料布,亦不甚夥然?今年秋等爲始,月課所造弓箭,依前擧行,而所入物力及工匠等料布,令戶·兵曹,依例趁卽上下,何如?傳曰,允。
持平金尙奎啓曰,臣之情病,不宜冒當言責,而爲參再昨賀班,黽勉肅命,與諸僚,行相會禮,仍出直房,開坐署經之際,詣臺右僚,以請遞嶺伯之意,簡問可否,而臣僻居窮巷,罕與人接,聲績有無,全未得聞,故雖不無往復消詳之言,而旣書合啓謹悉之後,因此立異,事涉重難,不得不聯名矣。追聞物議,則皆以爲兪命凝,在任未久,聲績已著,其所論列,未免失實,而至於啓辭中擇代等語,尤非臺體所宜云。臣之初不詳審,率爾隨參,已極瞿然,而措語之間,亦未及相議覆難,致此非斥之論,其何敢靦然仍冒於臺次乎?請命遞斥臣職。答曰,勿辭。
李廷濟啓曰,持平金尙奎再啓煩瀆,退待物論矣。傳曰,知道。
獻納尹聖時,正言趙鎭禧啓曰,請李翔所復官秩,亟命還奪。措語同前請扶餘縣監權譍定配。措語同前請行司直任埅遠竄。措語同前請驪州牧使柳濬罷職不敍。措語同前請還收放歸田里罪人炤放送之命。措語同前請吉州牧使慶聖會罷職。措語同前請旌義圍籬安置罪人趙聖復,更令鞫廳拿來,嚴刑究問,快施典刑。措語同前啓迪之罪,可勝誅哉?包藏禍心,爲國蟊賊,實與頤·集兩賊,相爲首尾者,固已久矣。及夫賊復之疏一上,而天位不安,宗社將亡,哀痛之旨,求助於大臣,則啓迪,從中而沮遏,大臣請對,意在於匡救,則啓迪,百計而阻搪,上以操切君父,下以杜塞諫路者,一則啓迪,二則啓迪。聖敎中陰懷不測之心六字,業已俯燭此賊之情狀,而論其負犯,則栫棘之典,猶歸末減矣。至於趙松可殺之說,旣出於逆松之招,不啻狼藉,苟使啓迪,初不預聞於交通逆閹,圖行廢弑之凶謀,則松之偸銀,於渠何關,而仇疾之極,至於欲殺乎?卽此一款,可知其同情謀逆之跡,綻露無餘,請黑山島圍籬安置罪人洪啓迪,令鞫廳拿來,嚴鞫得情。
廉隅一節,搢紳之大防,其不可以放倒也,明矣。向者申弼誨之擊逐銓長,果出於挾雜之私,則臺閣之責罰弼誨,朝家之勉出銓長,雖可見公議之所在,而冢宰之職,異於庶官,諉以異己之排軋,不思自靖之道理,因仍蹲冒,終涉苟且。請吏曹判書李肇遞差。答曰,不允。柳濬事及洪啓迪事,依啓。
刑曹判書趙泰億疏曰,伏以,臣於武擧試院,伏奉前月二十九日敎旨,以臣爲弘·藝兩館大提學,兼知成均館事者。臣自聞此命,驚惶愧蹙,五情靡定,歷累日而不知所以自措也。夫文衡爲任,從古所重,掌撰辭命,則要其煥猷而華國,主張文體,則欲其去雕而反樸,專主科課,則選擧,不可不公,明也。兼長成均,則導迪,不可不端正也。苟非鴻儒哲匠,爲一世型範者,鮮能盡其職而塞其責,前輩名公所皆逡巡而退縮,此豈如臣空疏所可一刻僥冒者乎?臣少孤失學,讀書無多,弱歲場屋,粗習功令,早科不幸,遂益荒嬉,年來病甚,全廢咿唔,經史舊業,久矣抛閣,鉛槧末技,亦無可言,到今衰晩,特一空殼而已。從前踐歷,罔非踰涯,談經演綸,冒濫已甚,有時追思,面有餘騂。春間提學之除,力辭而不敢就者,蓋亦自量之審,而不料三館之命。迺遽及於臣身也,堂堂聖朝,新化淸明,雖係微官庶職,必須致愼於器使,況玆詞苑魁選,何等重任,而乃使臣突然冒據,曾不留難,抑何故哉?以爲資格相當,循次入擬乎,則詞翰之職,簡剡之地,非比他官可以序進而攬取者也。以爲人才渺然,承乏充補乎,則科名震耀,文望積久,推轂在前者,亦多其人,此又非臣所可超躐而先之者也。左右思度,徒見其不敢當不自安而已,尙安有一分冒進之望哉?伏況聖上,甫畢喪制,首謁聖廟,親臨試藝,廣張禮羅,多士坌集,願入英彀,臣以何衡鑑,選取得當,上以副聖朝急士之意,下以免主司冬烘之誚乎?至於春宮齒學時,博士,尤是不常有之重選也。臣於乙亥歲,以年少諸生,當殿下入學之日,得與執事之列,周旋樽俎之間,至荷先朝筆札之賜,人以爲布衣之榮,而時則故判書文孝公臣朴泰尙,實行博士事。是日橋門紳帶,聳觀博士官,殆如漢臨雍之更老。豈意今日,臣復見此盛事,而身當此任乎?臣之望實,不能企及前人,而乃敢抗顔臯比之席,親受貳極之贄修,不惟於臣,匪榮而懼,四方觀聽之士,必將曰,朝家豈乏一博士,使此子當此任乎?夫如是,則臣之愧恥欲死,姑舍勿論,其貽辱朝廷,見笑士林,非細故也。此又臣決難冒出之一端也,而方在試院,不敢輒事陳乞,今始露章自列,伏乞聖慈,特察臣新除文任之萬萬不稱,亟命改正,使公器,毋至漸輕,私分得以自安,不勝幸甚。抑臣所帶賓客之任,與刑官相妨。曾前以刑官而兼賓客者,輒辭遞其一,而近因書筵日開,賓客三臣,竝皆有故,臣不得不連入講席,而其必遞之意,已陳於貳極矣。今則兩賓客,竝皆出仕,臣當據例乞遞。且臣所兼譯院提調,有從兄弟應避之嫌,而銓曹以學官,無相避,本院前例,又無避嫌之事,以臣差除,故臣曾不爲嫌矣,今聞物議,以爲當避,臣之不早引避,所失著矣。竝乞令該曹稟處焉。臣治疏將上之際,政院啓請變通,試官召牌下降,而臣之難進,如右所陳,不免坐犯逋慢,臣罪至此,益無所逃,伏乞治臣之罪,以警具僚焉。臣無任屛營祈懇之至,謹昧死以聞。答曰,省疏具悉。卿其勿辭,從速行公。
領議政趙泰耉箚曰,伏以臣,痼疾纏身,不堪供職之實,固上下之所共知,只以國家連有大禮,忍死趨命,而常有未及卒事,猝然顚踣之憂。今幸祔廟尊崇冊封之禮已成,賀儀已行,臣忭祝之餘,死無所恨矣。第此所患,乘勞輒劇,昨日僅僅將事之狀,卽百僚之所共愍而爲慮者,歸家之後,達夜昏昏,水泄無算,粥飮全廢,痞氣作孼,愈往兪甚,似此症形,去死知不遠矣。且臣情地,實多臲卼難安者,曾以三都監禮成後,乞恩將息之意,累次陳白於筵席,今則國事粗定,衆禮俱畢,此政臣告體之時。床席奄奄之中,謹具短箚,略暴情實,伏乞聖明,俯加哀憐,亟命盡解臣本兼諸任,俾得安意就盡,千萬幸甚。取進止。答曰,省箚具悉卿懇。疾患如此,深用慮念,須體至意,安心勿辭,用副至望。仍傳曰,遣史官傳諭。
敎守全羅道觀察使黃爾章書。王若曰,丙枕憂民,嘅拯溺之無術,炎藩擇牧,幸承流之有材。簡在予心,委以方面。睠玆十濟之疆域,寔是一國之根基。地比沛豐,古稱枌楡之社,星連吳楚,大抵橘竹之鄕。魚鹽粟米之徵供,水陸俱運,人物邑屋之殷富,烟火相望。不幸旱澇之相仍,未免凋瘵之日甚。漢稅雖減,尙懷竭土殫廬之嘆,梁粟頻移,莫救捐溝塡壑之急。關防齟齬,孰能備陰雨之先?里巷蕭條,殆若經兵燹之後。迨玆三年之甫畢,益軫萬民之咸和。蓋先朝撫摩之勞心,僅免流散,顧今日饑荒之溢目,何以懷綏?要得福星之流輝,庸慰災歲之望哺。惟卿才猷練達,識慮周詳。嘗處脂膏中潔身,豈不誠廉士?雖在米鹽間低首,亦素負重名。謠騰巷街,幾試美錦之製,名帖殿柱,累蒙華袞之褒。半世驥足之未馳,晩年鵬翼之斯展。柏府奮舌,凜乎裂麻之風,蓬門斂蹤,久矣紉蘭之咏。玆當改絃之日,首侈賜緋之榮。舊處耳目之官,蓋多獻替之益,故授喉舌之任,俾責夙夜之勞。幹局允合於需時,固寵擢之非偶,功名已著於治郡,宜屛翰之是升。玆授卿以守全羅道觀察使兼兵馬水軍節度使全州府尹,卿其勉思良圖,祗服恩命。觀風問俗,莫憚原隰之馳驅,革弊蘇殘,深察閭閻之愁怨。惟牧禦黜陟之責,旣得其人,若施設裁斷之規,自有常典。於戱,克恢卿登車攬轡之志,毋廢予臨軒授節之言。敗局殘碁,正煩高手之一着,盤根錯節,何難利器之肆分?桐鄕舊治,尙傳先令之遺愛,棠舍新蔭,庶冀罷氓之永蘇。故玆敎示,想宜知悉。知製敎李眞儒製進。
上在昌德宮。停常參·經筵。
昧爽,下霜。日出時,日色赤。
世祖大王忌辰齋戒。
李廷濟啓曰,領議政初度呈辭到院,而以國忌齋戒,留院之意,敢啓。傳曰,入之。
領議政趙泰耉初度呈辭。傳曰,不允批答。
李廷濟,以都摠府言啓曰,副摠管李森,以捕盜大將,本廳坐起晝仕進去之意,敢啓。傳曰,知道。
吏曹口傳政事,實錄兼春秋,李顯章·鄭錫三。
兵曹口傳政事,副司果鄭錫三。
備忘記,史官三員待命,騎馬九匹立之。
備忘記,史官二員待命,騎馬六匹立之。津船摘奸
李明彦啓曰,史官二員待命事,命下矣,史官不備,宣傳官代送之意,敢啓。傳曰,知道。
李廷濟以義禁府言啓曰,正刑罪人盛節應坐族屬,令漢城府査出事,草記分付矣。自該府,今始査報,緣坐之類,依律文定配所以入,而盛節姪子中,時發,前以他罪,今方囚禁,刑推啓下之後,連因鞫坐,未及訊問,待其結末,從後擧行之意,敢啓。傳曰,知道。
李廷濟啓曰,卽者大臣送言以爲,鞫廳及三省推鞫,一時爲急,而連日不得開坐,極爲未安,知義禁金演,實病方劇,無由行公,不可無變通之道,令本院卽爲稟旨變通云。金演病勢果爲難强云,故昨日不得已稟入辭疏,而大臣之意,今又如此,鞫坐甚急,何以爲之?敢稟。傳曰,知義禁金演,今姑改差。
又啓曰,知義禁金演,今姑改差事,命下矣。金吾堂上,今若差出,則臣廷濟當請推案,進去鞫坐,院中無伴直之員,承旨有闕之代,不可不竝爲差出。自前如此之時,雖値齋戒,有政官牌招開政之例。吏曹參議李眞儒,卽爲牌招,金吾堂上及承旨,竝以在京無故人差出,仍卽牌招察任,何如?傳曰,允。
吏批啓曰,通禮院右通禮尹就履呈狀內,所乘羸驂,意外顚蹶,飜身落馬,重觸石角,幾死復蘇,骨節違傷,無望差復,文廟擧動不遠,決無導駕之勢,斯速入啓處置云。童蒙敎官李德欽呈狀內,衰病不堪,脚力酸軟,不成行步,目視黑暗,不能辨大小字劃,決無居官任職之望,斯速入啓處置云。尹就履病勢如此,李德欽衰病亦如此,則不可强令察任,改差,何如?傳曰,允。
有政。吏批,判書李肇遭臺彈,參判金一鏡呈辭受由,參議李眞儒進,右副承旨李廷濟進。
吏批啓曰,判書李肇遭臺彈,參判金一鏡呈辭受由,小臣獨政未安,何以爲之?敢稟。傳曰,只出緊任。
以尹行敎·朴熙晉爲承旨,柳重茂爲知義禁,崔必蕃爲驪州牧使,金啓煥爲修撰,宋寅明爲檢閱,行大司成李師尙,今加嘉義,都承旨南就明,右承旨金致龍,今加嘉善,安岳郡守徐命均,今加嘉善,前舍人沈珙,副應敎尹惠敎,今加通政,行兵曹判書李光佐,今加崇祿,戶曹判書金演,禮曹判書李台佐,今加正憲,吏曹參判金一鏡,今加嘉義。
兵批,判書李光佐進,參判金重器病,參議朴彙登病,參知柳鳳徵進,右副承旨李廷濟進。
以金埁爲僉知,金沆爲同知,金壽賢爲同知,鄭纉述爲羅州營將,申光夏爲訓鍊都正,李鳳年·李相成·李振海,付副護軍,兪集一·徐命淵,付副司直,趙迪命,付副司正。
以右承旨朴熙晉,右副承旨尹行敎,牌不進罷職傳旨,傳于李廷濟曰,推考傳旨捧入。
李廷濟啓曰,禁府都事,以大臣意來言,今日鞫坐,以禁府堂上不備,不得開坐云矣,敢啓。傳曰,知道。
掌令李廣道啓曰,臣於日昨詣臺,以慶尙監司兪命凝請遞之意,簡問於在外一二僚臺,知其無異議,而遂至論啓矣。卽見持平金尙奎引避之辭,則以命凝,謂有治效,以臣言謂之失實,而亦謂令廟堂請擇其代,非臺體之所宜云,臣實訝惑而莫知其故也。命凝,本以恬靜之操,見許於人,而至於幹局之才,非其所長,故累典郡邑,殊無表異之跡矣。今春本職之除也,人謂命凝,本非方伯之才,且當衰暮之年,受此重任,恐無堪當之望云矣。及其到任之後,得聞於南來之人,則以嶺南煩劇之地,而殊無振作之政,率多委靡之弊云。據此而論之,則臣所謂才具不足,政多解弛者,未見其過實,而僚臺所謂治效已著者,臣實未曉也。況嶺南,今歲之凶歉,比他路尤甚,前頭調度賑濟之策,非柔善衰拙之人所可辦,則臣之以改差爲請者,其可謂過當耶?況近來人才渺然,官方壞盡,諸路方伯之任,固難盡得其人,而至於嶺臬之難治,荒政之難辦,實倍於他道,其任其責,專在於監司之得其人,則請擇其代者,果是出位之言耶?況臣雖碌碌無似,不足比數,而其職則言事官也。自古言事官,與廟堂相可否,固其職耳。設令廟堂以匪人除方伯,則職在言責者,其將諉以非臺體所宜,而不請其擇其代耶?然而僚臺旣引此爲避,則臣安得自以爲是,而晏然蹲據乎?臣家在城外,昨緣日暮,未及自列,今始來避,所失尤大。以此以彼,俱難苟然仍冒於臺次,請命遞斥臣職。答曰,勿辭。
持平李巨源啓曰,臣於日昨直房之坐,掌憲,以慶尙監司兪命凝論罷事,有所簡問,罷職則雖過矣,而其言亦不無所執,故以參酌請遞之意,爲答矣。今僚臺以失實爲避,臣亦旣是聯參之人,則何可晏然仍冒於臺次乎?請命遞斥臣職。答曰,勿辭。
李廷濟啓曰,掌令李廣道,持平李巨源,再啓煩瀆,退待物論矣。傳曰,知道。
上在昌德宮。停常參·經筵。
自昧爽至辰時,有霧氣。日出時,日色赤。日入時,日色赤。
世祖大王忌辰。
李明彦啓曰,明日常參·經筵,取稟。傳曰,停。
李廷濟啓曰,大司憲鄭齊斗在外,執義鄭楷呈辭入啓,掌令李景說式暇,掌令李廣道,持平李巨源避嫌退待,今日以監察茶時之意,敢啓。傳曰,知道。
李明彦啓曰,吏曹郞廳來言,臺諫有闕,政事,何以爲之?取稟。傳曰,明日爲之。
李廷濟啓曰,鞫廳今方開坐,而憲府諸臺,或在外或呈辭受由,或引避退待,只有掌令李景說,而以式暇不爲行公。李景說,卽爲牌招,使之參鞫,何如?傳曰,允。
李明彦啓曰,新除授藝文館檢閱宋寅明,時在京畿高陽地,斯速乘馹上來事,下諭,何如?傳曰,允。
又啓曰,卽者禁府都事,以委官意來言,今日國忌正日,明日上弦,三省推鞫,此兩日不得開坐云矣,敢啓。傳曰,知道。
李廷濟啓曰,小臣鞫廳坐起進去下直,請出推案。傳曰,知道。
李明彦啓曰,廳中之苟簡,未有甚於近日,臣明彦,與左副承旨臣李廷濟,連日伴直矣,左副承旨以代房進去,鞫坐無伴直之員。新除授右承旨朴熙晉,右副承旨尹行敎,俱未肅拜,卽當牌招,而拘於廳規,不得請牌,何以爲之?敢稟。傳曰,竝牌招。
尹行敎以問事郞廳,以鞫廳大臣意啓曰,罪囚滿獄,書役浩繁,問事郞廳,依前例加出二員之意,敢啓。傳曰,知道。
又以問事郞廳,以鞫廳大臣意啓曰,問事郞廳尹游,時無職名,令該曹口傳付軍職,何如?傳曰,允。
兵曹口傳政事,副司果尹游·金尙奎。
正言趙鎭禧啓曰,持平金尙奎,掌令李廣道,持平李巨源,竝引嫌而退。旣參旋避,終涉苟且,隨聞論劾,大體無失,彼自起鬧,於我何嫌?請持平金尙奎遞差,掌令李廣道,持平李巨源,竝命出仕。答曰,依啓。
尹行敎啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
領議政趙泰耉身病初度呈辭。不允批答。王若曰,一國安危,所繫者重,大臣去就,不宜自輕。況人望依賴乎老成,而風采表儀於朝著。豈容退避,便遂優閑?唯卿喬木名門,國華盛望。風度雅整,溫溫珪璋之姿,才猷鍊通,恢恢廊廟之具。自先朝而際遇已盛,逮寡躬而眷注罙隆。頃値道極否之辰,久貽耄遜荒之歎。蒼黃叫閤,孤鳳見猜於群鴟,頃刻回天,狂瀾莫撼於砥柱。迨玆逆情之輸款,益驗危忠之忘身。豈獨倚毗之專,終始無間,抑亦想望之切,朝野所同。辛甘燥濕之調和,固所期於元輔,震撼擊撞之鎭定,尤豈望於他人?夫何厭黃扉之榮,乃欲享綠野之趣?榮衛少損,縱緣夙夜之匪躬,精力尙强,所恃年齡之未暮。矧今艱虞之溢目,寧許輔弼之乞身?天討甫行,國事奚啻於草創,善類雖進,朝論漸著於乖離,荒歉卽八路同被之災,懷保爲今日急先之務。苟大小傍觀而袖手,疇克胥匡?使上下交修而協心,猶懼不濟。左相累牘,尙絶造朝之期,右揆獨賢,實多滯務之患。予固爲君無樂,卿豈在家不知?至於一時臺閣之言,蓋多不諒其心事,乃以平日恢弘之量,豈宜有芥於胸懷?於戱,顧一身而求全廉隅,是則卿之私情,猶或可奪,念庶績而圖任舊德,玆乃國之公論,詎敢有違?卿宜深思,予不多誥。所辭宜不允。故玆敎示,想宜知悉。知製敎李德壽製進。
上在昌德宮。停常參·經筵。
自昧爽至辰時,有霧氣。日出時,日色赤。夜自三更至五更,有電光雷動。
下直,大丘判官吳遂顯,洪原縣監崔商翁。
尹行敎啓曰,明日常參·經筵,取稟。傳曰,停。
藥房提調韓配夏,右副承旨尹行敎啓曰,嚴霜連降,夜氣頗冷,伏未審此時,聖體若何,大妃殿氣候,亦復何如?今日是入診日次,臣等率諸御醫入侍,詳察聖候宜當。不任憂慮,敢來問安,竝此仰稟。答曰,知道。無事。慈殿氣候安寧矣,勿爲入診。
領議政趙泰耉再度呈辭。傳曰,不允批答。
尹行敎,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以義禁府言啓曰,鞫廳罪人李明佐,旣已正刑,其妻子,當依律文,流二千里安置。卽當擧行,而悤擾中不能覺察,不勝惶恐。考見漢城府帳籍,則無子而只有其妻,定配所以入之意,敢啓。傳曰,知道。
有政。吏批,判書李肇遭臺彈,參判金一鏡呈辭受由,參議李眞儒進,右副承旨尹行敎進。
吏批啓曰,判書李肇遭臺彈,參判金一鏡呈辭受由,小臣獨政未安,何以爲之?敢稟。傳曰,只出緊任。又啓曰,臺諫·玉堂闕員,今當差出,而擬望之人乏少,相避及外任竝擬,何如?傳曰,允。
以金東弼爲大司諫,李德壽爲執義,尹游爲副修撰,尹惠敎爲戶曹參議,徐命淵爲判決事,金垕爲監察,鄭錫五爲持平,李集爲內資主簿,金尙奎爲忠淸左道京試官,趙遠命爲慶尙左道京試官,李顯章爲全羅左道京試官,李眞淳爲平安南道京試官,李世德爲兼弼善,鄭楷付司䆃主簿。
兵批,行判書李光佐鞫坐進,參判金重器病,參議朴彙登病,參知柳鳳徵進,右副承旨尹行敎進。
以尹惠敎·權晩·尹集成,付副護軍。
尹行敎,以問事郞廳,以鞫廳大臣意啓曰,今日乃永徽殿修理奉審,而禮曹堂上,皆有故,同義禁柳重茂,以本曹參判,蹔爲進去之意,敢啓。傳曰,知道。
李明彦以弘文館言啓曰,本館近甚不齊,輪直之際,事多苟艱。新除授修撰金啓煥,卽爲牌招察任,何如?傳曰,允。
又啓曰,三司來詣請對矣。傳曰,引見。
尹行敎,以兵曹言啓曰,今九月初七日人定時,軍士三人,各負生松土莫,自侍講院前路越來建陽門之際,入直郞廳適會目見,深以爲怪,使之拘留矣。翌朝詰問各人,則稱以後苑風落木,自弓房有用處,房直領率取去云。果是弓房應用之物,則白晝輸入,未爲不可,而今此乘昏負來,已極殊常,況禁苑松木,雖云風落,不可一任渠輩之擅用,置而不問,弓房房直,令攸司各別嚴査科罪,何如?傳曰,允。
李明彦,以成均館官員,以知館事意啓曰,今九月初九日儒生課試,當爲設行,而領議政趙泰耉呈告,左議政崔奎瑞在外,右議政崔錫恒連在鞫坐,不爲出令,限內不得爲之,今月內無故日退行之意,敢啓。傳曰,知道。
李明彦,以侍講院言啓曰,王世弟繼講大學,講規問議事,本院官員,承令就議于師及諸賓客,則師領議政趙泰耉以爲,今此大學講讀之規,大文則音與諺釋,竝爲背講,序文及註脚,亦宜一體背講爲宜,而孝宗朝,或問,亦有兼爲進講之規,今宜於進講時,宮官進講,如召對時例,而宮中講習之時,就其本註,逐段參看,常加玩索,則似爲得宜云。講規則諸賓客之議,亦皆如此,而或問一款,則左賓客李光佐以爲,大學章句,則猶簡奧,而至於或問,則洞釋章句之意,明白條達,無復餘蘊,必參講然後,本經及章句之旨,可以曉然矣。然或問,語甚長,一大文之解,或至於累張,若親讀前受音·新受音,如召對之規,則每日日力將不足矣。或問,則只使講官,讀一遍,講論文義,而邸下詳細聽納,入內讀誦累次,兼看理會恐好。若以只使講官一讀而已者,爲近於草略,則邸下又親讀新受音一遍,而翌日前受音,則停之亦好,惟在下諒而處分云。左副賓客趙泰億,與師議同,右副賓客金一鏡以爲,大學箋註,非不詳明,而至於纖悉條暢,則或問尤備,臨筵兼講,使文義曉達無疑儘好,但或問之解釋章句處,辭長語贍,連編累牘者有之,殆難一時竝講,誠有浩漫之嘆,反欠精切。講官進講時,兼讀一偏,逐節論難,邸下細聽詳究,有所叩質,仍於居常講誦之際,必以或問條解之文字旨意,反覆沈潛,恐有大益於講學之道,不必前受音新受音然後,方爲切實。翌日本書講畢,兼以或問中語,更賜諄復,必至於曉然洞澈,則萬幸云。右賓客李台佐受由在外,不得收議。師諸賓客之議如此,敢啓。傳曰,依領相議施行。
又以耆老所言啓曰,卽伏見備局回啓,則因史官趙趾彬書啓,江陵·內面耆司屯所,多有弊端,至請革罷。蓋此地,本以麒麟縣,分屬於江陵,從前各軍門壽進宮相繼折受,凡百餘年,今者本所隨便相換,啓下收稅,亦三年之久矣。史官書啓中,乃以爲江陵,自失內面,採蔘路絶,許多蔘價,移徵於沿海民戶云,此則有不然者。江原道各邑人蔘進上之規,皆以一境民結,通融貿納,而旣無內面採蔘之事,則今雖換屬本所,有何移徵沿海之事,有何進上闕封之慮乎?其書啓中,又以爲釜淵,卽黃腸所封之處,而與內面接界,本所差人,恣意斫伐,又以爲五臺山史閣及璿源閣所在之處,與內面相連,愚氓,放火耕作,延及史閣,非朝伊夕云云,而所謂釜淵,卽是襄陽地,非耆司屯所干涉之處,則差人,有何越他境斫伐之事,地方官,亦何有不爲禁斷之理乎?至於五臺山史閣,與內面相距百餘里,山勢絶遠,大川重隔,亦安有山火渡江延及之事乎?其形止事勢如此,故自先朝,四度啓下,從便相換,則與各衙門新折受,大有異焉。況靈壽閣御帖奉安之後,軫念本所之疲弊,有此換給之成命,則到今三年之後,遽有革罷之請,其在事體,誠甚不齊,依前啓下,仍屬本所事,分付於本道,以爲永保恩賜之地,何如?傳曰,允。
壬寅九月初九日午時,上御熙政堂,三司請對引見入侍時,副提學朴弼夢,司諫李世德,掌令李廣道,持平李巨源,獻納尹聖時,正言趙鎭禧,校理權益淳·李顯章,副校理呂善長·李明誼,副修撰李承源,假注書李廷錫,記事官趙顯命·申致雲。
副提學朴弼夢,司諫李世德,掌令李廣道,持平李巨源,獻納尹聖時,正言趙鎭禧,校理權益淳·李顯章,副校理呂善長·李明誼,副修撰李承源所啓,請圍籬安置罪人泰采,亟命按律處斷。措語同前李廣道曰,泰采與三凶,少無異同,而尙未伏法,故凶逆餘黨,少無顧忌之心,前頭之慮,有不可言矣。李世德曰,臣等之言,爲殿下也,爲宗社也。泰采觀望巧猾之狀,誠爲竊痛。謀弑之計,與三凶,雖有間隔,而至於聯箚,則無異同也。向來批旨中,旣曰四凶,則聖上亦已洞燭其罪狀矣。泰采宜與三凶,次第伏法,而尙今容息,豈非失刑之大者乎?上曰,勿煩。尹聖時曰,以泰采事,閱月爭執,而尙靳允從者,或以爲與四凶有間隔耶?三手雖不同,泰采亦平地手也。豈可獨免於王章乎?趙鎭禧曰,臣則自有鞫獄以來,今始入侍,而今此逆節,前古所無,豈忍言哉?聖敎中亦曰四凶,而泰采尙保首領,王法豈容如是?終若不正泰采之罪,則臣等亦將得罪於後世,雖至閱月,必準請而後當退矣。朴弼夢曰,臣等待罪言地已久,以四凶事陳達,殆將千言萬語,更無可達,而竊有慨於聖上處分。向者請對時,頤·集孥籍及健命事則允從,而泰采事則不爲允兪,有若可恕者然,臣等莫曉其故也。夫四凶之中,泰采情狀,尤有竊痛者。頤·集兩賊,則自以爲與國家,勢不兩立,而泰采則初無如此之事,以其族黨言之,其從兄領議政臣泰耉,忘身徇國,功存社稷,而泰采獨與三凶,同心協謀,主張聯箚,謀廢君父,其罪可勝誅哉?若終不允,則先伏法者,必以爲冤矣。李明誼曰,泰采罪名,諸臣皆已陳達,別無可言,而祖宗三尺之典,堅如金石,信如四時,固不可輕重。古人曰,無法之國亡,春秋曰,將則誅。泰采聯箚,豈特將心而已哉?此而不聽,刑政乖舛,亟允宜矣。權益淳曰,向者聖敎以爲過重,卽今持難,亦必謂其過重,而此有大不然者。聯箚本意,必欲迫逐君父而後已,則無君之心著矣。今此斷律,失之太寬,而亦以爲過重處分,豈容如是?呂善長曰,聯箚,卽平地手也。泰采何可獨免乎?一國之人,皆曰可殺,則非殿下殺之也,卽孟子所謂國人殺之也。李顯章曰,謀弑謀廢,同是逆也。二凶賜死,一凶正刑,而泰采,尙今容息,三尺之典,自此乖矣,國人之憤,無以洩矣。李承源曰,聯箚,謂非逆則已,旣曰逆,則泰采豈可獨生乎?若終不允,則臣等,終日不退矣。李巨源曰,殿下所以終不允從者,必謂泰采與三凶,差有輕重,而臣等則以爲無輕重矣。以古事言之,董卓誅,而桓溫不死,則後世以爲如何?頤·集,兼廢弑之逆,而泰采則謀廢也。弑與廢無間,則泰采豈可獨免乎?弼夢曰,國家處分之得失,而人心之向背係焉,甚可畏也。小臣,以一國輿誦,有可陳達者。三凶伏法,而泰采尙不正罪,故人皆曰若果是逆,則逆賊,豈有或生者或死者乎?以此莫不訝惑,人情大可見也。若終不允,則無以鎭安人心,而凶逆之徒,亦將曰我非逆也,惟望速賜允從。鎭禧曰,聖學高明,歷觀前古,豈有逆節如此,而不正其罪者乎?若無三凶,而只有泰采,則斷律,不止於此矣。聖時曰,當其庭請將輟,諸臣爭詰之際,集·健則以威怒脅之。泰采則以權辭誘弄之,若謂之聯箚,非逆則已,旣謂之逆,則泰采,實主張之矣。世德曰,納言所達,是矣。向時事,不忍形言。若無領相忘身一節,則豈有今日乎?臣等非有一毫私怨惡,而只欲殿下之失刑矣。上曰,勿煩。世德曰,三司縷縷陳達,而每下勿煩之敎,下情悶鬱。弼夢曰,聖上,必以爲伏法者已多,必無後慮,而臣等則有大憂焉。此後雖有如泰采者,必無聲罪之人,且爲逆者,亦不慮死。今若不允此請,則宗社之憂大矣。廣道曰,卽今鞫廳罪人,皆四凶脅從之徒,而旣犯於逆,故已正典刑,泰采則以大臣,而爲大逆之事,豈可獨免乎?弼夢曰,殿下試思。向時之事,果何如也?凶黨謀逆,千枝萬轍,幸賴皇天陰隲,祖宗默祐,得有今日,必須明治然後,可告于在天之靈,此豈非大事乎?向者臺啓,請退告廟,今又擇日,而元惡尙未伏法。告廟一事,至重且大,旣不可徑先行之,將未免又退矣。聖上,何不念及於此乎?明誼曰,告廟擇日不遠,必須逆魁正法然後,當行告廟之禮矣。巨源曰,泰采不入於鞫廳文案,故殿下或以爲有差等,而聯箚,卽廢黜君父之逆也,與三凶,何間乎?李明彦曰,三司諸臣,以四凶事,累次請對,三凶伏法,而泰采事尙不允從,故擧皆抑鬱矣,請賜發落。上曰,勿煩。世德曰,若以泰采爲無可殺之罪,則請明白下敎。聖時曰,若罪有可疑,則從輕宜矣,而渠旣上聯箚,使渠自白,亦必無辭矣。已過幾月,而尙靳允兪,群情抑鬱。
司諫李世德,獻納尹聖時,正言趙鎭禧所啓,請李翔所復官秩,亟命還奪。措語同前上曰,不允。聖時曰,李翔,假冒儒名,居家奪人田舍,以柳道成事,證成淫獄,先大王嘗竊痛之,有以李翔事爲言,繩以重律之敎,故雖其門族强盛,而終不能復官矣,鄕怪朝壬,相繼陳請,必至復官而後已,誠可痛也。陳奏未畢,世德又以翔事陳達,李明彦曰,李世德奏事之際,與人竝發,請推考。上曰,唯。
又所啓,請扶餘縣監權譍定配。措語同前上曰,依啓。
又所啓,請行司直任埅遠竄。措語同前上曰,依啓。
又所啓,請還收放歸田里罪人炤放送之命。上曰,依啓。
又所啓,請吉州牧使慶聖會罷職。措語同前上曰,依啓。
又所啓,請旌義圍籬安置罪人趙聖復,更令鞫廳拿來,嚴刑究問,快施典刑。措語同前上曰,依啓。
又所啓,請吏曹判書李肇遞差。措語同前上曰,依啓。
掌令李廣道,持平李巨源所啓,請門黜罪人李喜朝,極邊遠竄。措語同前上曰,勿煩。巨源曰,凡事有是非曲直。尹宣擧父子,旣已昭雪,則喜朝,當被陷人之罪。況昨年下非常之敎,而喜朝無一言及於沐浴之討,惡得免屛裔之典乎?朴弼夢曰,喜朝締結山黨,濫竽儒賢之禮者,凡幾年矣。毒正之事,不一而足,陰徑妖言,指不勝屈。幸今斯文快雪,是非旣明,則痛斥如此妖惡之人,豈非次第事乎?廣道曰,以其平生觀之,則無非毒正戕賢,不知臣子之分義者也。李明彦曰,渠之平生行事,雖不可盡達,而臺啓中所謂斯文之亂賊,國家之妖人者,乃其平生斷案也。上曰,勿煩。
又所啓,請還收遠竄罪人閔鎭遠放釋之命。措語同前上曰,勿煩。
又所啓,請申球絶島定配。措語同前上曰,依啓。
又所啓,請慶尙監司兪命凝改差,其代令廟堂各別擇送。措語同前上曰,依啓。
李明彦,讀備邊司回啓,依江原監司呂必容狀啓施行事,啓下。讀備邊司回啓,依江華留守沈壽賢狀啓,軍兵點閱施行事,啓下。讀全羅水使朴世挺狀啓,戰船兵船事,啓下。讀京畿監司李正臣狀啓,驪州牧使催促發送事,啓下。讀慶尙監司兪命凝狀啓,救荒事,啓下。
上在昌德宮。停常參·經筵。
申時,雷動。
朴熙晉啓曰,明日常參·經筵,取稟。傳曰,停。
又啓曰,備邊司郞廳來言,今日賓廳坐起日次,而鞫坐相値,不得來會云矣,敢啓。傳曰,知道。
又啓曰,吏曹郞廳來言,本曹判書有闕,政事,何以爲之?取稟。傳曰,明日爲之。
尹行敎啓曰,小臣鞫廳坐起進去,下直,請出推案。傳曰,知道。
李廷濟啓曰,小臣三省推鞫坐起進去,下直。傳曰,知道。
尹行敎,以都摠府言啓曰,副摠管密陽君梡,以王世弟入學再度習儀時陪衛事,成均館晝仕進去之意,敢啓。傳曰,知道。
又啓曰,刑曹囚人李賓興獄事,有令次官擧行之命,而刑曹參判李森,參議鄭思孝,以其替當之未安,連呈辭疏,無意行公,次官擧行,旣有成命,且有前例,少無引嫌之端,莫重獄事,不可一向遷就,參判李森,參議鄭思孝,竝卽牌招,以爲趁速開坐之地,何如?傳曰,允。
又啓曰,掌隷院,以詞訟衙門,連因堂上之曠闕,不得開坐,已至閱月,事務積滯,委屬可慮。新除授判決事徐命淵,卽爲牌招察任,何如?傳曰,允。
又以義禁府言啓曰,謀逆同參罪人洪采,旣已承服正刑,其父母祖孫妻妾子女兄弟姊妹,子之妻妾,伯叔父兄弟之子,姓名存沒,年歲居住,令漢城府,考出帳籍,亦爲分付五部,一一査出,急速成冊牒報後,依律文緣坐施行,而籍沒家産,破家瀦澤,降邑號罷守令等事,令各該司捧承傳擧行,何如?傳曰,允。
以修撰金啓煥,牌不進罷職傳旨,傳于朴熙晉曰,推考傳旨捧入。
朴熙晉,以弘文館言啓曰,修撰金啓煥,昨日違牌,旣有只推之命,更爲牌招,新除授副修撰尹游,亦爲一體牌招察任,何如?傳曰,允。
以修撰金啓煥,副修撰尹游,牌不進罷職傳旨,傳于朴熙晉曰,推考傳旨捧入。
傳于朴熙晉曰,秋等試射時出入番內官金時華·朴文圭,片箭一巡,貫二中,邊一中,朴石光,片箭一巡,邊三中,竝加資。
朴熙晉,以兵曹言啓曰,今九月初十日,坡陵都正槮,自金虎門入來,良人金致道稱名人,自曜金門入來,差備門外擊錚,極爲駭愕,竝令攸司,囚禁治罪,曜金門守門將鄭德鳴,常時不能禁斷雜人,以致闌入,亦難免其責,推考,何如?傳曰,允。
朴熙晉,以義禁府言啓曰,問事郞廳姜必愼,時無職名,令該曹口傳付軍職,何如?傳曰,允。
兵曹口傳政事,副司果姜必愼,副司直李肇。
朴熙晉啓曰,大司成李師尙,有稟定事,來詣請對矣。傳曰,引見。
尹行敎啓曰,鞫廳大臣以下,來詣請對矣。傳曰,引見。
朴熙晉,以冊禮都監郞廳,以都提調意啓曰,自前都監使役中,玉寶雕琢,最難,若付之於尋常玉匠,則方琢之際,或傷缺而棄之,旣鍊之後,瑕見而棄之,以此工役,每患窘急,故毋論軍門將校與閑散,善於玉刻者,招致付役,已有前例矣。今番各殿玉寶雕琢時,前日使役武人崔天若招致,使之付役,而渠以曾任將校之故,恥與工匠爲伍,旣不受料布,又不欲混入書啓中,不可無別爲論賞之道,故自前別單書入於賞矣。今亦依前例,別單書入之意,敢啓。傳曰,知道。
行都承旨南就明疏曰,伏以,如臣衰劣,無所比數,適緣位著乏人之時,苟然備員於本院首席,長單還給,出於格外,且値大禮稠疊之日,不敢爲辭免之計,仍因蹲冒,以至于今,一味惶悚,如負大何,不料聖渥罙隆,賞典枉施,以臣將事於駿奔之列,進臣官資於卿宰之班。臣聞命悸慄,繼之以感泣也。臣自先朝,久玷近密,旣無長短之可稱,未有毫髮之仰裨,幸免罪斥,是臣至榮,而聖度如天,曲加抆拭,知申重任,當品行公,已是萬萬不稱,況且以職分內事,濫增資級,實是誤恩,臣何敢晏然承當,以重其罪戾也哉?玆不得不疾聲呼籲於宸嚴之下,伏乞天地父母,俯諒肝膈之辭,且軫頻笑之愛,亟令收還恩命,仍許鐫遞臣職,以重名器,以安微分,不勝萬幸。臣無任戰慄祈懇之至,謹昧死以聞。答曰,省疏具悉。卿其勿辭察職。
行左承旨金致龍疏曰,伏以臣,年迫七旬,疾病沈痼,蔑有塵露之效,徒積尸素之譏,理宜迹謝朝行,退伏田廬,而近緣國有大禮,忝在駿奔之列,不料職分中微勞,反叨夢寐外異數,增秩之命,至及於無似之身,臣誠驚惶悚慄,罔知攸處也。夫命德之器,固非人人所可濫授,在聖朝嚬笑之愛,不宜輕施。況向來所遭臺言,非比尋常,追惟至今,尙有餘愧,尤不可冒當也,決矣。玆敢露章申籲於宸嚴之下,伏乞聖明,俯察微悃,亟許還收臣新授資級,以安賤分,以重名器,不勝幸甚。臣無任屛營祈懇之至,謹昧死以聞。答曰,省疏具悉。卿無所失,勿辭察職。
李明彦疏曰,伏以臣,新入喉司,觸事生疏,俄者三司請對時,適見司諫李世德竝發之失,有所請推矣。退出之後,始爲聞知,則政院無請推臺閣之規云。此莫非臣未諳事例,不能詳審之致。惶悚之極,玆敢露章自列,伏乞聖明,亟治臣疏率之罪,以爲奏事不審者之戒,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
司諫李世德啓曰,臣踪地臲卼,衰病沈痼,不堪陳力供職之狀,已悉於前疏,而近緣聖鑑至明,師誣快伸,斯文相慶,輿情胥悅,在臣區區感祝之意,不敢更以情病爲辭,瀛館諫省,隨除輒謝,黽勉供職,少伸分義矣。又於昨日,隨三司諸臣入對,而臣愚憤所激,急於討罪,縷縷陳情之際,自不覺其竝發,致令承宣之臣,斥以勒說,至請推考。夫請推臺官,前所未有,而緣臣疲劣,見輕如此,揆以臺體,宜卽自列,而不但久在鄕廬,未閑朝例,又於倉卒急遽之間,不暇詳思,泯默徑退矣。及還私次,追悟失禮,仍聞諸議亦多爲咎,達宵慙惶,如食有噎,今始來避,所失尤大,其何敢一刻晏然於臺次乎?請命遞斥臣職。答曰,勿辭。
領議政趙泰耉身病再度呈辭。不允批答。王若曰,綸音載宣,謂遐心之可挽,巽牘荐至,愧誠意之未孚。寔係安危,毋輕去就。惟卿,趾美名父,矯英弱冠。志操剛方,何畏乎刀鋸鼎鑊?資稟溫粹,不啻如琮璧圭璋。嗟國事追惟前冬,微卿力豈保今日?存亡判於呼吸,身與國危,腔血罄於籲號,淚隨聲落。扶千匀於萬無一全之際,抗孤節於十生九死之餘。先王俾輔我後人,意實非偶,初元擢置於台位,果不負知。迨賊情畢露於讐天,而忠誠益著於擎日。天討未畢,人心之憂疑方殷,時事尙艱,予志之眷註罙篤。夫何丐閑之請,遽出仰成之辰?險阻備經,縱疾疢之有祟,神明默相,庶榮衛之無愆。朝著乖張,辛甘調劑之誰任,災荒荐疊,賙賑設施之宜先。纔小子闋哀於諒陰,追先之念曷極?矧碩德受遇於寧考,任舊之誠益深。惟宏度貴在包容,而臺言豈足芥滯?彼一時過激之論,縱不諒乎本情,以平日恢弘之心,顧何拘於小節?於戱,有德未獲其報,丙吉之疾必瘳,篤棐式至今休,君奭之退寧許?予方倚卿爲理,卿胡棄予如遺?所辭宜不允。故玆敎示,想宜知悉。副校理呂善長製進。
壬寅九月初十日巳時,上御熙政堂。大司成李師尙,請對入侍時,大司成李師尙,右承旨朴熙晉,假注書李廷錫,記事官趙顯命·申致雲。
大司成李師尙所啓,臣方待罪國子之長,有所懷,敢此仰達。更化之後,逆變又出,凶黨之竊據校院者,竝皆見逐,此則勢固然矣。第曾無染跡於兇逆之類,亦不免混被儒罰,削籍付黃之罰,極其狼藉。以此外方學宮,便成戰場,擠陷之不足,至於歐打,景象之慘,有不可言。以此前頭科事稠疊,而不得赴擧之類居多,事極可慮。館學則已令盡數解罰,而外方則有難變通。臣意則自本館,通喩八路,除染跡凶逆,罪狀發露之外,一竝解罰,使之無弊赴擧,至於御前停擧之類,亦爲解停,以示同慶之意,似合事宜,惶恐敢達。上曰,依爲之。出擧條
又所啓,本館物力之凋弊,未有甚於近年。養士之節,全賴於奴婢身貢,而數十年來,連値凶歉,奴婢太半散亡,貢木日漸減縮,而朝家逐歲災減,賑廳當給其代,而諉以廳儲不贍,全不出給。以此凡干需用,不能成樣,而今此親臨酌獻禮及王世弟入學之禮,俱是莫重之盛擧,故八方儒生,坌集泮宮,供億之節,已多苟簡,而觀光儒生,來會於學宮者,試紙筆墨,例自太學備給,而館儲空虛。若以物力之凋弊,廢却祖宗朝已行之例,則大有乖於國體,臣稟議于大臣,則答以請對變通爲宜云,故有所仰達。本館奴婢庚子條災減未給之數,尙有八十同小數,請令賑廳,準數出給,以爲多士供億之費及試紙筆墨之資,何如?上曰,依爲之。出擧條
壬寅九月初十日午時,上御熙政堂,鞫廳大臣以下請對,兩司同爲入侍。右議政崔錫恒,判義禁李光佐,同義禁金始煥·柳重茂,掌令李景說·李廣道,獻納尹聖時,正言趙翼命,承旨李廷濟,假注書李廷錫,記事官趙顯命·申致雲。
崔錫恒進伏曰,數日來,風寒猝緊,聖體若何,大妃殿氣候,一樣安寧乎?中宮殿氣候,亦何如,王世弟氣候一樣平穩乎?上曰,無事。錫恒曰,去夜雷雨之變,極爲非常。當此霜降已過,立冬不遠之日,震虩之變,無異盛夏,區區憂慮之懷,何可盡達?伏想聖明,亦必惕然警懼,丙枕不安矣。仍伏念當此之時,必須鼎席備員,可以商確措置,而卽今左相,杳無上來之期,領相今又呈辭引入,如臣不才,獨當機務,觸事憒憒,茫然不知所以爲計也。左相負士林重望,休退已過二十餘年,有同山野之人,雖加敦召之禮,尙難望其幡然造朝。況枚卜,將至十餘朔,循例辭疏,久未下批,如此而其可望召致乎?曾在先朝,或降御札,或令宗伯,與之偕來,其時大臣,雖有大段難安之端,不得已承命造朝。今若自上,各別敦召,則亦何可膠守初心,不爲變動乎?領相宿負朝野之望,爲國盡瘁之節,冠絶朝紳,雖有疾患,亦可以臥閤論道,間詣朝堂,時降別諭,期於勉出,則國事之幸,何可盡達乎?上曰,唯。錫恒曰,今日請對,非他事,卽水刺間內人,出付鞫廳事也。蓋頃日議啓批答中,有水刺間,無金姓內人,無査出之事爲敎,其時卽欲請對,而趑趄不敢矣。此事關係至重,懷毒之人,隱伏於大內咫尺之地,一日不除,則有一日之憂,二日不除,則有二日之憂,爲人臣子者,其何可抱此至痛,而容息於覆載乎?吐出黃水,旣有月日,當日水刺間內人,出付鞫廳,則豈無盤問推覈之路乎?殿下上奉宗廟社稷之重,下係億兆臣民之望,而慮患除奸之道,全不致察,臣等驚憂焦慮,寧欲無生。惟願卽命出付,以慰神人之望。李光佐曰,今此逆變,前古所無,節節驚心。盛節之招曰,因金尙宮,試之水刺云。爲人臣子者,聞其言,豈有欲生之心乎?累次下敎,以無査出之人爲諭。聖敎旣如此,故不敢更達,而厥藥已試之後,若有餘藥,在於大內,則其憂可勝言哉?爲臣子而不能査出此人,則何忍一刻容息於覆載之間乎?以鞫案見之,則盛節旣曰,金尙宮行藥,又有曰石烈·必貞,則必貞之非金尙宮,據此可知也。其日水刺間金姓內人,出付有司,盤問窮査,罪人斯得,則臣子之心,可安矣。金始煥曰,臣忝在按獄之列,聞行藥之事,不覺骨驚而心寒。罪人,隱伏於宮內,而若不得窮査嚴討,則古今天下,寧有是理?請依大臣及判義禁之言,卽爲出付有司。柳重茂曰,自外見之,則凶逆,似乎盡除,而行藥內人,尙在宮中,其憂如何?不必金姓人,窮問其日水刺次知之人,得以正法則幸矣。臣等四五朔按獄,終不得査出此罪人,則豈有生理?請依大臣言。李景說曰,臣前後以臺諫郞廳,連參鞫坐,盡知獄情,行藥一款,極爲罔極。盛節,若不言必貞事,而只稱金姓人,則容或可疑,而旣曰必貞,又曰金尙宮,則必貞之非金姓人,可知矣。惟願卽爲査出。趙翼命曰,旣以毒藥,試之於君上,而罪人尙不斯得,豈不痛哉?盛節,旣擧必貞,又擧金尙宮,語脈自在明白無疑,若不査出,則憂未艾也。尹聖時曰,臣以問郞,見盛節結案,則一如諸臣之言,不必縷縷陳達,而其日水刺間內人,雖非金尙宮,豈無其人乎?世相,已伏法,而行藥宮人,尙未査出,內而不能正行藥之罪,則外雖治逆,豈可一日安於臣子之心乎?李廣道曰,此罪人,與外逆不同,密處宮掖之間,尤可憂也。若不査出,則古今天下,寧有是理?李廷濟曰,臣連次往來鞫廳,今方按治諸賊,而凶婢尙未査出,外雖治逆,亦爲虛矣。殿下雖曰此何害,而大小臣僚,寢食不安,必欲査出後已也。聖鑑至明,臣子邪正,亦莫不知,則其日水刺間內人,必有念及處矣。其中可疑者,出付,何如?錫恒曰,凡係凶逆之類,在外者設或漏網,不過失刑,至於內間妖惡之類,則潛懷毒藥,隱伏於肘腋之間,若變生不意,則危亡之機,間不容髮,豈不痛迫之甚乎?凡係上躬之事,如居處服餙之事,則不必致察,至於關係上躬之事,則乃是宗社存亡之判,而殿下每以己事,歇視而緩治,此臣等所以刻骨痛迫者也。請更加三思,夬副臣民之望。上曰,當令出付矣。光佐曰,大臣,以災異有陳達。凡災異之意深遠,雖見未知何災應行事,而亦豈無所召乎?當此閉藏不遠之節,而災實非常,臣等於其時,束帶而坐,不能寢矣。伏念殿下,改紀已十朔矣。必先安民然後,可以爲國,而臣等不能爲安民報國之事,爲罪實深。卽今年事大無,其中有水之畓,則稍有所收,而無水處,則全無所穫,國家固當軫念給災事,而目今兵戶曹皆蕩竭,無百官頒祿之資,宣惠廳亦空虛,用度極煩,而耗竭如此,故給災救民,亦不能焉,將何以濟此國事耶?伏望殿下,深思保民之策,朝夕憂民,若恫在己,策勵群臣,協心懷保,則庶可轉災爲祥矣。錫恒曰,天人感應之道,自然流通,雖在治世,亦有災異,賢聖之君,警懼修德,故轉災爲祥,衰亂之世,不知修攘之道,恬不修德,至於危亡,可不懼哉?國家不幸,飢饉連年。今年失稔之慘,八路同然,而京外儲蓄,蕩然一空,欲移民則旣無稍稔之處,欲移粟則無可移之粟。記曰,國無三年之蓄,國非其國。今則新舊不能相繼,若是而將何以救民,將何以措手乎?卽今救弊之策,雖是陳談,擇守令之外,無他善策。蓋生民之苦樂,係於守令之賢否,而守令之黜陟,在於道臣之嚴勅。銓曹各別擇差,雖似迂闊,亦可爲救民之本也。且伏見先朝,下直與還下去守令,無不引見,每以軫恤民隱,盡心官事之意,諄諄下敎,至於監司下直時,亦皆引對,勤勤警飭,諸臣莫不感動淬礪,各自勉戒,恐負聖主面諭之意。伏望殿下,依先朝已行之例,凡於監司·守令下直及還下去時,除非大段事故外,必皆引見面諭而送之,則其效恐不淺鮮矣。
錫恒曰,三和前府使趙儐,軍政戎器,多數經紀,幾至完事,而尙有未盡者,移拜全羅兵使,而前承旨趙景命,曾有乞郡之疏,得爲其代。景命豈不足以辦此邑,而第戎備軍器,終不如武臣,今姑改差,武臣中極擇差出,何如?上曰,依爲之。以榻前定奪出朝報鞫廳大臣以下,以次退出。
掌令李景說·李廣道,獻納尹聖時,正言趙翼命所啓,請圍籬安置罪人泰采,亟命按律處斷。措語同前上曰,不允。翼命曰,四凶無異同,而三凶則罪名條件尤多,故至於孥籍,泰采按律,亦是末減之典也。若不允從,則無可止之日矣。廣道曰,泰采若不正法,則告廟頒赦,亦當退行矣。廷濟曰,臣連陳程子之說矣,好生之德,不可用之於逆賊,三司之論,不可沮遏。上曰,不允。
掌令李景說·李廣道所啓,請門黜罪人李喜朝,極邊遠竄。措語同前上曰,不允。
又所啓,請還收遠竄罪人閔鎭遠放釋之命。措語同前上曰,勿煩。
又所啓,鞫廳罪人金昌彦,以昌集之庶從,爲其腹心,與知凶謀之狀,著於諸賊之招矣。試以盛節之結案之招言之,昌彦使昌道·禹洪采,爲逆集,入於世相之說,不啻狼藉。卽此一款,可知昌彦,締結逆閹,共謀不軌之狀也。雖以渠之所供見之,旣曰昌道,乃宇恒之腹心,而內結世相,外連蓮李·省行以下,如奴使喚。又曰昌道,爲行藥主人。如使昌彦,初無同情之事,則此等陰凶諸節,何若是一一詳知乎?渠雖曰只以昌道之結案知之云,而此則萬不成說。其協同凶逆之輩,圖行三手之計者,節節綻露,無一可疑之端,請鞫廳罪人金昌彦,嚴刑得情。上曰,依啓。
獻納尹聖時,正言趙翼命所啓,請李翔所復官秩,亟命還奪。措語同前上曰,勿煩。
又所啓,臺閣之請推,元無規例,而昨日登對時,同副承旨李明彦之請推司諫李世德,有未諳規例之失。不可置而不論,請同副承旨李明彦推考。上曰,依啓。
又所啓,新除授大司諫金東弼,時在京畿水原府任所,請斯速乘馹上來事,下諭。上曰,依啓。
又所啓,引嫌而退。未卽引避,元非大段,不可以此輕遞言官,請司諫李世德出仕。上曰,依啓。
上在昌德宮。停常參·經筵。
下直,綾州牧使愼惟益。
朴熙晉啓曰,十二日·十三日,文廟酌獻禮散齋,十四日致齋,十五日正日,此四日視事,頉稟。傳曰,知道。
領議政趙泰耉三度呈辭。傳曰,不允批答。
吏曹參判金一鏡三度呈辭。傳曰,只遞本職。
朴熙晉啓曰,左副承旨李廷濟,右副承旨尹行敎,三省推鞫及鞫廳之坐進去,廳中,只有臣熙晉及同副承旨李明彦,今日又當開政,苟簡莫甚。都承旨南就明,左承旨金致龍,疏批已下,而今日又不仕進,拘於廳規,不得請牌,何以爲之?敢稟。傳曰,牌招。
尹行敎,以問事郞廳,以鞫廳大臣意啓曰,鞫坐未畢之前,判義禁李光佐,今日政,移拜吏曹判書,今已出去,推鞫姑停之意,敢啓。傳曰,知道。
吏批啓曰,新除授大靜縣監郭來泰呈狀內,濫叨字牧除拜之後,物議汹汹,不敢晏然之際,素患痰病,逢秋益劇,方在氣息奄奄之中,斯速入啓處置云。病勢情勢如此,則不可强令赴任,大靜縣監郭來泰,依例罷黜,何如?傳曰,允。
有政。吏批,判書李光佐牌不進,參判未差,參議李眞儒進,右承旨朴熙晉進。
以李光佐爲吏曹判書。吏批啓曰,新判書李光佐,命招,同參政事,何如?傳曰,允。又啓曰,判書李光佐,命招不進,參判未差,小臣獨政未安,何以爲之?敢稟。傳曰,只出緊任。
又啓曰,慶尙監司今當差出,而擬望之人乏少,承旨外任竝擬,何如?傳曰,允。
又啓曰,吉州·三和防禦使,今當差出,而擬望之人乏少,未準朔禁軍將及守令中可合人,竝擬,何如?傳曰,允。
以李肇爲兵曹判書,李廷濟爲慶尙監司,金潝爲吉州牧使,李遂良爲三和府使,李萬根爲扶餘縣監,辛爲大靜縣監,趙景命爲刑曹參議,李德壽爲兼輔德,李匡輔爲文學,申義集爲尙衣別提,呂必咸爲造紙別提,成瑍爲右通禮。
兵批,判書未差,參判金重器進,參議朴彙登進,參知柳鳳徵病,右副承旨尹行敎進。以金一鏡·趙景命·兪命凝,付副護軍,崔會昌爲順天監牧官。
政院啓曰,臣等,伏見昨夜,雷變非常,遽發於收聲之節,轟轟燁燁,無異盛夏。臣等聚首驚懼,不知所以,方今聖明當陽,治理維新,是宜陰沴退聽,休祥自臻,而震虩之災,若是其可畏,變不虛生,此毋亦有人事之失於下而然歟?噫,亮陰甫畢,訪落是先,天心之眷顧方隆,民情之蘄向政切,此實我殿下,大奮發大振作,以迓續景命之會也。竊覵殿下履端之初,群兇布朝,放恣無忌,殿下,不露神武,待其自斃,旣已畢得情狀,恭行天討,收召舊人,改釐鴻化,則是誠君臣上下,精白一心,早夜勅勵,交相警戒,以爲重光匹休之盛,而夫何近日,復循前軌,間日召對,討論未聞,公車奏牘,批旨輒靳,輔相儒賢,旣闕敦召之禮,辭陛宰牧,亦無臨勅之擧,矧今荒歉,八路同然,民命近止,邦本將蹶,哀痛之音,隱恤之政,所當朝夕擧行,有若捄焚拯溺之不暇,而尙今泯泯,殆同相忘,臣等,不敢知聖意之何居,而因循恭默,一至於此耶?天地交然後,萬物遂,上下交然後,百事成,君臣之間,猶父子也,一國之內,猶一家也。父子之間和洽,則家之福也,君臣之際昭融,則國之祥也。伏願殿下,自今以後,深加聖慮,上下之間,特軫交孚之義,凡於召對入侍之際,明賜講確之音,疏章啓達之後,卽示從速之敎,輔相之休退者,儒賢之高蹈者,特盡誠禮,期於必致,至於救荒卹民之策,亦皆一一振擧,使一國臣民,曉然咸知掃除凶逆之後,更始變革之道,判異於前,則轉災爲祥之休,於是乎在。臣等,忝居近密之列,夙夜憂悶,敢竭肝膈之忱,惟聖明,澄省焉。答曰,災咎非常,憂懼方深。爾等之陳戒殊切,可不留心焉。
李廷濟啓曰,兵曹判書李光佐,旣已移職,所授命召,使軍官替納,故今當修正密匣以入,而判書例兼禁衛大將,將兵之任,不可一刻無摠察之人,何以爲之?敢稟。傳曰,都提調摠察。
李明彦,以戶曹言啓曰,本曹支勅銀貨,多賴於各店採納,故各道銀店,專屬本曹,以爲採納,而各邑毋得防塞之意,前已榻前定奪,行會諸道矣。近聞淸風新出銀脈,極爲豐盛,故自本曹,差送別將,使之採納,則本府多般禁止,不許設店,至於驅逐,使不得接跡云。開春後將有勅奇,不但需用之可慮,啓下分付之事,各邑如是牢塞,其在事體,極爲未安。依前定奪,卽令設店,使得採納之意,分付本道本官,何如?傳曰,允。
金致龍等啓曰,臣等,伏見嶺南儒生李德標等之疏,疏中大意,與許璧·李三齡等疏一般,遣辭之危險,有倍於璧·三齡之疏,下款,又添入治逆事,歐斥兩大臣,語甚凶憯,觀其造意,專出於構陷朝廷之計,世道人心,實爲危怕。頃日李三齡·羅崇謙之疏,旣有勿捧之令,此上疏,固當依前上敎,還爲出給,而侵辱本院,罔有紀極,亦不敢自院中,直爲出給,何以爲之?敢稟。傳曰,勿爲捧入。
李明彦啓曰,禁衛大將,都提調摠察事,命下矣。曾前或有命招都提調之時,或有發牌郞廳分付之規,今則何以爲之?敢稟。傳曰,郞廳發牌,分付。
以司諫李世德牌不進,罷職傳旨,傳于李明彦曰,推考傳旨捧入。
朴熙晉,以禮曹言啓曰,卽接卒樂善君夫人禮葬官所報,則禮葬事,楊州地靑松面下來,破舊墳,則水患大段,決難附葬,故自喪家,時未定山,發靷及安葬諸事,姑爲退行,待其定山後,更爲下來始役計料云,依所報上來之意,分付,何如?傳曰,允。
掌令李景說·李廣道,持平李巨源·鄭錫五,正言趙鎭禧啓曰,請圍籬安置罪人泰采,亟命按律處斷。措語同前答曰,勿煩。
掌令李景說·李廣道,持平李巨源·鄭錫五啓曰,請門黜罪人李喜朝,極邊遠竄。措語同前請還收遠竄罪人閔鎭遠放釋之命。措語同前答曰,勿煩。
正言趙鎭禧啓曰,請李翔所復官秩,亟命還奪。措語同前近來外方料理之弊,諸道之中,湖南特甚,守令之不謹奉法者,每當凶歲,輒稱賑資,或假貸營錢,或幻弄公穀,專事牟利,厲民犯科之弊,已不可勝言,而至於營門料販之害,殆有浮於守令,分遣將校,橫行列邑,籠絡魚鹽之利,換納賦稅之穀,而將校軰,又從而憑公營私,劫買勒徵,取剩無節,沿海漕倉近處諸邑,尤被其毒,民情之疾怨,事體之寒心,莫此爲甚,而湖南如此,則他道亦可推知。請自今嚴立科條,申勅諸道,營司,別爲禁斷,隨現論罪,營門料販一款,添入於廉問封書中,以除生民之害。答曰,不允。末端事,依啓。
尹行敎啓曰,罪人玉江,打殺其同姓三寸叔母節次,本道及敬差官按問時,箇箇直招矣,到今嚴問之下,猝變前說,巧餙納招之狀,節節痛駭。嚴刑得情,何如?傳曰,依啓。
又啓曰,罪人玉江,打殺其叔母承玉節次,旣已承服,依法例結案取招後,照律處斷,何如?傳曰,依啓。
壬寅九月十一日午時,上御熙政堂。承旨持公事,召對,副提學朴弼夢,同爲入侍時,同副承旨李明彦,副提學朴弼夢,侍讀官李明誼,檢討官李承源,假注書李廷錫,記事官趙顯命·申致雲。
李明彦,讀平安監司李眞儉狀啓,軍兵巡點停止事,啓下。讀平安監司眞儉狀啓,昌集庶姪子石貴等到付事,啓下。讀平安監司李眞儉狀啓,緣坐罪人處絞事,啓下。
李明誼,讀綱目,自宋元嘉二年春正月,止冬十月魏主自將攻夏,李承源,繼讀自十一月夏,攻秦,入枹罕,止晉徵士陶潛卒。明誼曰,宋遣使巡行郡縣,蓋所以觀察使政,訪求民隱也。卽今使民瘼上徹,守令畏戢者,莫如暗行御史,前日廟堂,以御史發送事,有所定奪,而臣意以爲,曾前抄選繡衣,一時發送于諸道,而及其回還後,則又復一二年寂然不遣,故守宰畏愼之心,易致解弛。若預選剛明公直之人,以置之,不必一時出送,而自上,拈出各道中某邑,時時不時發送,則似宜矣。朴弼夢曰,李明誼所達之言,信有意見矣。大凡守令之謹飭者,不待御史,自可謹飭,而三百餘郡,未必皆然,令守令畏戢之道,莫如御史,以我朝古事言之,別無御史選擇之事,或有以玉堂入直之人,不時命送之規,蓋御史謂之暗行者,自有其意,出其不意而送之,則尤爲勅勵之道。自今以後,玉堂入直之人,不時送之,亦何不可乎?不然則李明誼所達之言,亦好矣。李明彦曰,御史不時出送,則八路守令,不知御史之出於某道,皆自警飭,所送者雖一道,而八路皆有聳動之效矣。若一時盡送於八路,則守令蹔爲警飭於其時,而御史還歸之後,復如前日,莫如抽栍一二邑,不時發遣,如是者數,則各道守令,必爲畏戢矣。成廟朝,一日講筵畢後,命留玉堂一人,宣賜一匱,置行資於其中,卽爲命送,故其家人,亦不知之云,至今傳爲美談,朴弼夢所達,蓋謂此事也。明誼曰,三百餘郡許多守令,未必皆能謹飭,而若聞御史發送之奇,則莫不皆知懲戢,宜令廟堂,各別選置,不時出送於其道,無歲無之則,似好矣。明彦曰,御史一款,出於擧條,則必有警動之效,出於擧條,何如?上曰,依爲之。出擧條
李承源曰,宋主親臨聽訟,蓋自古愼重者,莫如刑獄,漢帝之齋居決事,亦以此也。卽今不無濫刑之弊,請申勅各道,毋得濫刑。
朴弼夢曰,小臣有所懷,別爲入侍,故不爲進講,而因文義,有所陳達者矣。王敬弘,乃重名之士,而宋主問以疑獄,不能對,故自此以後,雖加禮敬,不復以時務及之,宋主亦可謂知任人之道矣。蓋人之才具兼備者絶希,古之用人,各當其才,而後世則不然,不視其才之稱不稱,一通淸路,則內外大小之職,無不歷踐,實爲非矣。李明彦曰,朴弼夢之言是矣。而後世不必皆然,卽今爲甚,凡人有長於文翰,而短於才具者,亦有優於才具,而不必善於文翰者,故古之用人,各當其才,而卽今則不然,一人之身而無不遍歷,其弊極矣。弼夢曰,以我朝古事言之,有爲吏·兵判,而不得爲戶判者,有內職則遍歷淸選,而終身不得爲方伯者。是故,十年度支,七·八道監司者,往往有之,蓋以其才之各有所長故也。古語曰,耕當問奴,織當問婢,用人之道,固宜各適其才,以殿下則哲之明,洞察群下之長短,擇而用之,各適其才,亦何難乎?李明誼曰,卽今官方之紊亂極矣,用人之道,固宜各適其器,我國,本以偏邦,人才渺然,而又分而貳三,才難固宜矣。然若能擇而用之,豈有才器不相稱之弊乎?請申飭東西銓。上曰,依爲之。出擧條
李明誼曰,魏主拓跋燾,賞不遺賤,罰不避貴,雖所親愛之人,終無寬假,常曰,法者,朕與天下共之,何敢輕也?彼拓跋燾,不過夷狄之君,而尙能如此,今以殿下之聖明,而用法之道,不無低昻輕重之弊,逆節昭著,而尙有漏網之弊,臺閣爭執,而未聞允許之音,臣竊慨然也。朴弼夢曰,明誼因文義,告達之言,切實矣。雖微眚薄罪,亦不可低昻輕重,況犯逆者乎?魏主,夷狄之君,而賞罰分明,故其國治,其人雖夷狄,其言則可用,伏願惕念明誼陳達之義。
講畢後,朴弼夢進伏曰,自今九日夜,至十日曉,雷霆之變,實爲非常,此雖異於純陰之月,而亦雷收聲之節也。震擊之災,極爲驚愕,聖上必不待臣等之言,而惕然警懼矣。凡災異者,天所以警告人君者也。今此災異之作,雖不知爲某事之應,而以君德時政言之,豈無召災之由乎?卽今八路大飢,民生嗷嗷,而儲蓄蕩然,賑濟無策,言念民事,誠可寒心,宜有各別惕慮,申勅道民,以爲恤民救災之道矣。窺瞷殿下,含弘有餘,而威斷不足,當此新化改紀之初,尙無惕勵奮發之圖,此群情之所以抑塞者也。夫討逆,何等大事,而二凶失刑,元惡漏網,況行藥宮人之事,聞來莫不驚心痛骨。昨日鞫廳請對時,允從査出之請,而尙無出付有司之擧,一刻爲急,而若是稽緩,臣竊悶鬱。夏侯勝曰,天久陰不雨,下必有謀上者,今此凶逆,豈徒謀上而已?以臣愚賤之見,則災異之作,未必不由於此也。伏願殿下,不徒曰,昨已允從而已,卽爲出付有司,則實宗社之幸也。李明誼曰,凡凶逆,在外者易治,而在內者尤急,若不査出宮婢,則其憂,非頤·集之比也,請卽出付鞫廳。李明彦曰,臣未知某事應某災,而若以形顯者言之,宮婢事爲尤急,自古患生於宮媵之間者多矣,可不懼哉?弼夢曰,此非隱伏之事,旣已綻露無餘,渠自知爲几上肉,則其爲謀,將無所不用其極,其憂可勝言哉?李承源曰,行藥宮人,至今不能正罪,三司諸臣,難免其罪,請卽出付行藥人於鞫廳。明誼曰,以災異事,弼夢已有所達,而臣亦有可達者矣。卽今雖非閉藏之月,而以易言之,則乃剝卦也,雷震之作,豈不爲災乎?天災者,人事所召,天理玄遠,不可窺測,而以人事推之,則君德民憂,可言者多矣。竊瞷殿下,聖姿高出百王,而但淵深有餘,而振作不足,晉接之際,未見都兪吁咈之美,大小疏章,不卽下批,臣下有過,而不卽策勵,故百隷怠官,無所振擧,伏望自今以後,疏章卽爲賜批,群下特加策勵,則國家之幸也。至於民憂,則八路大無,前頭賙賑之策,實爲急務,而諸路儲蓄枵然,正朱子所謂無麪之不托也。向者凶黨,斗會箕斂,貪虐成風,內外之蕩竭,職由於此,而以賊招見之,則外方儲蓄之耗匱,亦由於逆宦,誠可痛也。宜有別樣設施之道然後,少可以蘇殘氓而救荒歲,請下十行溫綸,申勅賑廳,分付銓曹,各別擇守令擇監司,則庶有益於賑民之政矣。且方今習俗,專尙侈靡,賈誼所謂,庶人屋壁衣文繡者,正爲今日道也。民産之窮乏,國用之匱竭,未必不由於此,自上,若能躬率儉約,則民習將自正矣。李明彦曰,儒臣所達好矣,而躬率儉約之說,尤好矣。卽今飢饉荐瑧,國儲蕩竭,二月以後,則頒祿之資,無以可繼,脫有緩急,國何以賴?漢文帝身衣弋綈,敦朴爲先,故致後元富庶之化,衛文公,衣大布之衣,儉約爲主,故初以革車三十乘,終至於騋牝三千,儉約之效,從古如此,若自上,克從儉約,則可以革閭巷侈靡之風,而國用,亦無匱乏之患矣。弼夢曰,承旨儒臣之言,切實矣。殿下於三風十愆,無可歉然,而猶宜加勉,若以古聖人茅茨土階,爲加勉自省之資,則何幸何幸?臣等所言,別無新奇,可補聖德者,而亦在採納之如何耳?臣方忝在經幄,當此遇災之時,宜以文字陳戒,而文字不能詳盡,故以言語陳達矣。卽今民憂方急,若欲救民,則官方爲先,監司·守令,各盡其職然後,方可濟活民生,此不可循例爲之,各別申勅宜矣。且伏念,近日召對雖行,法講久輟,臣等才識,固不足輔導聖德,而一得之見,猶可陳達於法講之際,請依前例,復設法講。明誼曰,臣等,文辭拙訥,不能詳達,而君德成就,責經筵,其所關係亦重矣。向者,以開講事陳達,則以七月後爲之下敎矣。今則喪制已畢,日氣淸涼,請從速開講。
李明誼所啓,向者,以儒賢尹宣擧·尹拯父子事,因多士之封章,有伸雪復官之擧,斯文慶幸,聖德增光,而猶有欠闕之典,故敢此仰達。先王朝,因儒臣陳疏,先正臣尹拯,不待家狀,特爲贈諡事,有成命矣。其後凶黨構誣,致令成命寢閣矣。卽今凶逆伏法,冤枉快雪,贈諡之典,所當卽爲擧行,且二品以上,例有致祭之擧,而尹宣擧父子,俱以儒賢,皆未及致祭,特命致祭,何如?上曰,依爲之。明誼曰,贈諡致祭事,皆已蒙允矣,禮待儒賢,事體宜自別,遣近侍致祭乎?上曰,依爲之。出擧條
上在昌德宮。停常參·經筵。
夜二更,月暈。
下直,機長縣監孫景翼。
尹行敎啓曰,吏曹郞廳來言,承旨有闕,政事,何以爲之?取稟。傳曰,明日爲之。
尹行敎,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,鞫獄按治,不容暫緩,而判義禁李光佐,昨日移拜吏判,停鞫出去。聖廟擧動,只隔數日,本兵多有擧行之事,吏曹判書李光佐,兵曹判書李肇,竝卽牌招察任,何如?傳曰,允。
又啓曰,吏曹判書李光佐,纔因本院啓辭,牌招不進矣。卽者,禁府都事,以大臣意來言,今日當爲鞫坐,而判義禁李光佐,移拜吏曹判書,自鞫廳,昨已出去,本職未出仕前,勢難開坐,莫重推鞫,不可遷就,吏曹判書李光佐,令本院,卽爲牌招,以爲開坐之地云。吏曹判書李光佐,更爲牌招,何如?傳曰,允。
又啓曰,兵曹判書,牌招不進,推考傳旨,今方捧入,而掌兵之任,不可暫曠,謁聖擧動,只隔二日,擧行之事,萬分緊急。兵曹判書李肇,更爲牌招,何如?傳曰,允。
朴熙晉,以弘文館言啓曰,本館之殘弊,最甚於諸司,所屬負役雇價,專靠於若干奴婢身貢,而近年以來,逃故甚多,不能成樣,故頃以籍沒奴婢,限百口劃給之意,草記蒙允矣。該院尙不擧行,遷就至今,員役之飢餒供役,不堪支保之狀,實爲悶憐。令該院,弘述奴婢中,已爲現出者,一依當初草記所請,趁今月內盡數劃給,以爲員役保存之地,何如?傳曰,允。
又以弘文館言啓曰,本館下番,近甚不齊,無以推移輪直,而修撰金啓煥,陳疏入啓,不得循例請牌。副修撰尹游,旣有只推之命,更爲牌招察任,何如?傳曰,允。
李明彦啓曰,吏曹判書李光佐,兵曹判書李肇,再招不進,推考傳旨,纔已捧入,而鞫廳開坐,擧動節目磨鍊,俱係緊急。所當更請牌招,而一日三牌,有傷事體,何以爲之?敢稟。傳曰,更爲牌招。
朴熙晉啓曰,啓下上言,咸鏡道十八張,平安道二十二張內,二十四張,分下各該司,猥濫十四張·違格二張,啓字爻周次,還入之意,敢啓。傳曰,知道。違格,仍下各該司。
李明彦,以兵曹言啓曰,今此謁聖擧動時,本曹兩驛馬四十匹內,除病傷各差備應把之數,無以推移。依前例京畿驛馬,限十四匹補把,以充不足之代事,本道監司處,分付,何如?傳曰,允。
李明彦啓曰,禁府都事,以大臣意來言,判義禁李光佐,荐召之下,終不應命,今日鞫坐,不得爲之云矣,敢啓。傳曰,知道。
朴熙晉,以承文院官員,以都提調意啓曰,大提學,專管事大文字,而刑曹判書趙泰億,本院提調啓下之後,移拜外任,未及改啓下。大提學趙泰億,本院提調差出,以爲察任之地,何如?傳曰,允。
李明彦,以義禁府言啓曰,正刑罪人洪采應坐族屬,令漢城府査出事,草記分付矣。今始査報,而其父相安,年七十,子鳳聖,年十七,律當緣坐處絞,竝卽拿囚,依法擧行,其母阿只,年過六十,依律文免坐,他餘緣坐之類,則定配所以入之意,敢啓。傳曰,知道。
又以義禁府言啓曰,緣坐罪人相安·鳳聖等處絞事,承傳啓下矣。卽當擧行,而法典內,夜未明勿行死刑云,今已夜分,明日則王世弟生辰,待無故日行刑之意,敢啓。傳曰,知道。
又以義禁府言啓曰,罪人李世福,照律死罪,減一等杖一百,流三千里事,命下矣。世福,以謀逆罪人弘述緣坐,曾已定配,而今此罪名,比前自別,改定配所以入之意,敢啓。傳曰,知道。
掌令李景說·李廣道,持平鄭錫五,正言趙翼命·趙鎭禧啓曰,請圍籬安置罪人泰采,亟命按律處斷。答曰,勿煩。
掌令李景說·李廣道,持平鄭錫五啓曰,請門黜罪人李喜朝,極邊遠竄。措語同前請還收遠竄罪人閔鎭遠放送之命。措語同前故承旨金普澤,以春澤之弟,雲澤·民澤之兄,且爲師命之壻,陰凶奰慝,乃其伎倆,而凶家害國之惡,萃于一門,淸議之所不容,一世之所共指,則其得死牖下,亦幸矣。當此群凶竝除,朝著淸明之日,如此兇邪之魁,不可不追加懲討,而至於四月旬後,自有好道理之說,旣發於其妻之諺札,昭載於鞫獄之文案,及其事情綻露之後,其妻終至於自死減口,噫噫,痛矣。其凶謀逆節,雖以無知之婦女,亦且稔聞習知,若是明言,則普澤平日之包藏凶圖,醞釀禍機之狀,卽此一款,可以的知,其在討罪之道,不可以旣骨而置之,請故承旨金普澤,追奪官爵。取考伏法罪人洪采結案之招,有曰,金時泰·時鼎兄弟,方圖換局,而無所持之物,使昌道,持書求助於洪采,則渠以爲賑穀之外,無他推移之道,若有營門劃給之令,則豈不奉行等語,與昌道酬酢之後,果因營關,安岳米五六十石,用下後推移本郡之說,不翅狼藉,雖以黃兵米布事觀之,逆集,必待洪采,以省行有所用處之言,直告然後,始乃題給云爾,則今此安岳米五六十石,道臣之如是無端劃給者,其間情跡,萬萬可疑。請其時黃海監司金有慶,令鞫廳拿鞫嚴問。答曰,不允。末端事,依啓。
正言趙鎭禧啓曰,請李翔所復官秩,亟命還奪。措語同前鳳山郡守梁彬,本以凶賊之私人,藉其吹噓,濫授名邑,而到任以來,恣意剝割於民間,專事賄賂於權門之狀,爲世所指,固已久矣。向者罪人金雲澤兄弟之竄謫西關也,多齎銀錢,使其姓族之居在境內者,往遺中路,以資其行,又於龍澤籍産之時,其田畓之在於本郡者,初則沒數打量,而反聽逆家之私囑,太半減去,瞞報上司,及至人言狼藉之後,欲爲掩跡之計,稱以頤賊家物,追後現出,其締結凶黨,情跡綢繆,用意曲護,欺國幻弄之罪,萬萬絶痛。請鳳山郡守梁彬,罷職不敍。答曰,不允。末端事,依啓。
李明彦啓曰,卽伏見忠淸監司李宜晩今春夏等褒貶啓本,則連山縣監李義濟,以勤幹可尙,疵毁何信爲目,果有疵毁,則雖或勤幹,宜置下考,而今乃置之上考,殊欠嚴明考課之道,忠淸監司李宜晩,推考警責,何如?傳曰,允。
領議政趙泰耉身病三度呈辭,不允批答,王若曰,國憂固非一端,期輔相之共濟,卿辭胡至三上,愧誠信之不孚。恐未深思,復此敷告。顧念寡昧之嗣服,適會宗社之綴旒。受先王艱大之投,惴惴若淵冰臨履,値群凶竊弄之久,岌岌乎朝夕危亡。惻怛之旨初頒,幾切恤予家之望,倚毗之眷罙篤,惟期收敗局之功。惟卿,世篤忠貞,身卜治亂。王素與神宗而有世舊,寧忘共戚而同休,諸葛追先帝而報嗣君,每思鞠躬而盡瘁。進退之二憂無間,夷險之一節不渝。不欲與惡人同朝,久貽遜野之歎,惟以寧社稷爲悅,終效排閤之誠。蒼黃籲號,不顧死生禍福,縱橫涕淚,可感天地鬼神。天位旣危而復安,伊誰之力?邦命將墜而更續,微爾則非。迨玆亂賊輩輸情,益驗板蕩際盡節。若隆棟之奠大廈,何患乎震風凌雨之災,如砥柱之屹中流,不動於鯨呑鱷噬之浪。天討未訖,宵旰之憂懼猶深,時艱尙多,始終之倚望愈切。不料釋負之請,遽出仰成之辰。夙夜殫勞,雖致榮衛之少損,年齡未暮,何難疾病之自瘳?若夫向日之所遭,實是臺議之不諒。惟前席敷奏之語,予已諒其斷斷之本心,顧少輩過激之言,卿何芥於休休之大度。慰釋已勤,而何至邁邁?遜讓雖懇,而故復諄諄。矧國事無稅駕之期,豈大臣決懸車之日。朝象渙潰,誰任辛甘之劑量,民生困窮,尤急水火之拯濟。於戱,念小子諒陰之甫畢,敢懈任舊人之圖?而東宮學業之方修,庶期盡賢師之責。惟其負荷之甚重,毋或去就之自輕。所辭宜不允,故玆敎示,想宜知悉。校理權益淳製進
上在昌德宮。停常參·經筵。
王世弟誕日,大妃殿·大殿·中宮殿·嬪宮,政院·玉堂問安。答曰,知道。世弟宮,單子問安。答曰,知道。
下直,鴻山縣監趙最壽,臨陂縣令金弘錫。
領議政趙泰耉四度呈辭。傳曰,遣承旨敦諭。
李明彦啓曰,檢閱宋寅明,自鄕纔已入來云,卽爲牌招察任,何如?傳曰,允。
尹行敎啓曰,卽者禁府都事,以大臣意來言,今日當爲鞫坐,而判義禁李光佐,本職未肅拜,不得開坐云矣,敢啓。傳曰,知道。
李明彦啓曰,承旨有闕之代,以在京無故人差出,仍卽牌招察任,何如?傳曰,允。
有政。吏批,判書李光佐未肅拜,參判未差,參議李眞儒進,右副承旨尹行敎進。
吏批啓曰,判書李光佐未肅拜,參判未差,小臣獨政未安,何以爲之?敢稟。傳曰,只出緊任。
又啓曰,新除授驪州牧使崔必蕃戶奴呈狀內,奴矣上典所騎,公然顚蹶,幾於折肱,委頓床席,轉側須人,旬月之內,決無復爲完人之望,斯速入啓處置云。所傷旣如是果重,則不可强令赴任,驪州牧使崔必蕃,依例罷黜,何如?傳曰,允。
又啓曰,卽接成均館牒呈,則典籍李光遠,除授後過限未肅拜,依例改差,何如?傳曰,允。
以趙景命爲承旨,朴弼夔爲兵曹正郞,李震華爲鳳山郡守。
兵批,判書李肇未肅拜,參判金重器病,參議朴彙登病,參知柳鳳徵進,右副承旨尹行敎進。以李堂付副護軍。
尹行敎啓曰,吏曹判書李光佐,三牌之下,終不出肅,鞫事遷就,委屬可慮。判書李光佐,卽爲牌招察任,聖廟擧動,只隔一日,擧行凡事,一時爲急,兵曹判書李肇,辭疏纔已入啓,不敢循例請牌,何以爲之?敢稟。傳曰,竝牌招。
朴熙晉啓曰,監察十三員內,七員分差各祭所,二員在外未肅拜,一員呈辭受由,二員未署經,只爲一員,謁聖擧動時,二員當爲進參,而無以推移,未署經監察,曾有暑前行公之例,以此分付,何如?傳曰,允。
尹行敎,以備邊司言啓曰,謁聖擧動,只隔二日,而訓鍊大將尹就商,身病甚重,勢難隨駕云,他軍門代行,曾有已行之例,似當以御營大將代行,何以爲之?敢稟。傳曰,依爲之。
尹行敎啓曰,因備邊司草記,謁聖擧動時訓鍊大將,以御營大將代行隨駕事,命下矣。御營大將魚有龜,牌招聽傳敎之意,敢啓。傳曰,知道。
又啓曰,吏曹判書李光佐,兵曹判書李肇,牌招不進矣。推考傳旨,今方捧入,而鞫獄停止,今已三日,事體至爲未安。擧動迫頭,凡事萬分緊急,吏曹判書李光佐,兵曹判書李肇,更爲牌招,何如?傳曰,允。
又以義禁府言啓曰,今此聖廟擧動還宮時,各差備及留司公事交代,都事,當以十一員分差,而本府都事十員內,五員赴試,一員出使,只有四員,無以備數,假都事六員,令該曹差出,出使都事申成集,亦爲口傳閑官換差,以爲推移分排之地,何如?傳曰,允。
朴熙晉,以都摠府言啓曰,今此謁聖擧動時,寶劍侍衛,不可不備員,而都摠管李肇,移拜兵曹判書,副摠管李漢珪·李順坤,軍門進去,昌寧君樟,身病猝劇,無路運動,寶劍四員·守宮一員外,侍衛及王世弟陪衛,無以推移,合有變通之道,令兵曹急速,稟處,何如?傳曰,允。
又以弘文館言啓曰,本館上番校理臣李顯章,以實錄廳郞廳,晝仕出去,而每每草記,殊涉煩瀆。今後則除草記直爲出去之意,敢啓。傳曰,知道。
尹行敎,以弘文館言啓曰,修撰金啓煥,副修撰尹游,皆已陳疏,雖未承批,擧動隔日,侍從臣不可不備員。修撰金啓煥,副修撰尹游,竝爲牌招,以爲進參之地,何如?傳曰,允。
尹行敎啓曰,臣敬奉敦諭于領議政趙泰耉處,則以爲臣情地窮隘,無更出之理,病狀危苦,有必死之形,尋單請急,蓋出於萬不獲已,今於四度之批,不賜允兪,復辱近侍,至有敦諭之命,十行綸音,辭旨隆重,有非賤臣微分所敢得者,臣於病昏垂死之中,伏地感泣,不知所出也。卽今病情越添,痞氣上升,中焦厥塞,久不開利,粒米勺水,不能近口,已兩晝夜矣。貽席危綴,喘喘欲死之狀,卽承宣之所目見者,至於情勢之迫隘,有不暇竝陳,臣如有一分可進之勢,則何敢故爲此慢蹇,以益其難貰之罪哉?方在昏倒不省之中,不能備暴情悃,當俟神氣少定,謹以一箚,仰請處分云矣,敢啓。傳曰,知道。
掌令李景說·李廣道,持平李巨源,獻納尹聖時,正言趙翼命·趙鎭禧啓曰,請圍籬安置罪人泰采,亟命按律處斷。措語同前答曰,勿煩。
掌令李景說·李廣道,持平李巨源啓曰,臣等,以李喜朝遠竄事,閱月爭執,而尙靳允兪,竊不勝訝惑之至。噫,昨年權兇,迫逐君父,庭籲旋輟,天位將圮,苟有秉彝之心者,孰不明目張瞻於鷹鸇逐雀之義,而喜朝身居臺閣之長,終無一言半辭,及於徵討,此今日聲罪之所不容貸,而且性本妖邪,凡於戕賢毒正之事,無不陰主,至於箚上瑣錄而極矣。上以欺先王之明,下而爲賊球之倡,卒之士禍滔天,善類屛跡,幸今儒賢被誣,洞然昭晣,球旣竄配,而喜朝之獨免,亦斷無是理,請門黜罪人李喜朝,亟命極邊遠竄。請還收遠竄罪人閔鎭遠放送之命。措語同前故承旨金普澤,以春澤之弟,師命之壻,陰兇奰慝,爲世所指,其所戕賢毒正,罪固難容,而況其弟民澤·雲澤,皆犯大逆,其妻妖札,亦現露於喜賊之就鞫,一種惡逆,萃于一門,若使武安侯在者族矣,不可以幸死牖下而置之,請故承旨金普澤,追奪官爵。崔必蕃之前任長湍,以貪饕狼藉,重遭臺劾,彈墨未乾,又有畿牧之除,雖已自處見遞,而銓曹之徑先注擬,實非重臺論懲貪吏之義。請吏曹當該堂上,從重推考。答曰,不允。末端事,依啓。
獻納尹聖時,正言趙翼命·趙鎭禧啓曰,請李翔所復官秩,亟命還奪。措語同前前僉使李命龍,以逆集之妻黨至親,受其卵育,托爲腹心,大小謀畵,無不陰助,日夜綢繆,情跡詭秘,賣勢鬻官,大開賂逕,無賴之輩,輻輳其門,閫帥守令,皆有定價,輦輸絡繹,用處陰晦,人皆致疑,傳說藉藉,固已久矣。及夫逆集事敗之後,渠敢以昨年臘月搢疏之將發也,若用吾言,撲殺疏頭,則寧有今日之禍等說,肆然倡道?又以今番鞫獄,謂之打成逆獄,而歷數朝紳,極口詬罵,怨毒國家,無所不至,如此窮兇極惡之徒,決不可一日置之於京輦之下。請前僉使李命龍,減死絶島定配。安城郡守趙修,本以濫猾之性,附托權兇之門,曾爲鐵原府使時,以移轉米不爲捧納事,自京司啓罷請拿,渠乃密囑於經理廳有司堂上,受出千餘貫錢文,備納京司,仍要其時首相昌集及備局堂上閔鎭厚,瞞奏於榻前,以爲趙脩,本以善治守令,有此拿罷之命,民人如失其父母,男負女戴,今已畢納,不必拿問,肆然掩覆,請爲仍任,其爲情狀,固已可惡。及除本郡,在官絶少,長淹·京裏,往來於頤·集兩兇之間,而每於自群上京之時,嫌其行止,煩人耳目,不取大路,輒由山逕,蹤跡詭秘,人皆致疑。且爲健命,渠自占山於邑內東偏不遠地,自官給價,買山成券,納于健命,一邑之人,無不知之,前冬改紀之後,聞四兇合啓之報,乃敢倡言衆中曰,渠方按律人,人亦按律渠,信口詬辱,不少畏忌,如此不法陰鄙之徒,決不可置諸字牧之任,請安城郡守趙脩,削去仕版。答曰,不允。末端兩件事,依啓。
朴熙晉啓曰,今觀忠淸水使李夏禎,今壬寅年春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
又啓曰,修撰金啓煥·尹游,牌招事,允下,而闕門已閉,待明朝出牌之意,敢啓。傳曰,知道。
兵曹判書李肇疏曰,伏以臣本迂愚,百不猶人,其不堪任使於柄用之地,非但臣之自知甚明,卽通朝之所共知。只緣從前冒濫旣多,資級相近,迺於春初,承乏東銓,一番參政,疪疣卽出,請罷之論,至發於白簡,臣之情跡,其不可復入銓地已決矣。適當朝著草創,區區廉義,有不敢自伸者,三告加由,又出常格之外,嚴命所迫,黽勉復出,都政旣過之後,卽臣自處之日,而客使儐接,事勢嚴急,又不勉狼狽西出,及其復命廟堂,又以大政之迫前,至有變通,臣誠無特操,不能力避,事故多端,政期鱗次漸退,一日二日,因仍盤磗,以至屢朔,此非始料所及,亦是本情之外,臣亦嘗怵惕靡安,內自歉訟,人言之來,其亦晩矣。請遞之啓,旣出斟量,重擔之解,寔荷恩造,臣誠且慙且感,靡所容措。自此以後,庶幾引分斂跡,以圖自靖,昨者本兵之命,又出於千萬夢想之外,臣於此,愕貽惶駭,不知置身之所。今臣所叨,卽古所稱大司馬者,是何等職任?旣摠一國之戎政,兼管別局之將任,固非人人所可輕試,夫豈於臣,有毫分近似者耶?除目之乖舛,人器之不稱,姑舍無論,臺議峻發,彈墨未乾,方當斥責之不暇,纔解東銓,復移西銓,有若循次差除者然,夫兩銓相等耳。安有不得於此,而能稱於彼者哉?國體之顚倒,有不可言者,豈但臣廉隅一節,決無冒出之路而已哉?況今視學之期日已迫,本曹及將任時急應行,不容稽遲,此尤不可不卽爲處分之一端也。臣自聞此命,不敢晏然私次,屛出城外,以俟物議,此際天牌荐臨,促臣出仕,蹤跡危蹙,衷情抑塞,疾聲之呼,亦不得少緩。伏乞聖慈,特念國家官方之重,士夫廉隅之防,俯察臣斷無可出之勢,亟命鐫遞臣新授職名,俾國事不至於窘急之境,次第竝刊臣所兼諸任,得以退守微分,毋重犯公議,千萬幸甚。臣無任屛營祈懇之至。謹昧死以聞。答曰,省疏具悉。卿無所嫌,勿辭察職。
吏曹判書李光佐疏曰,臣於再昨日,伏奉恩旨,以臣爲吏曹判書者,臣驚惶震慄,方寸靡定。嗚呼,今日此命,何爲而及於臣哉?方今生民倒懸,府庫蕩竭,綱紀解弛,百度壞敗,實有朝夕莫保之形,而苟究厥故,不過曰官不得人,救此之道,惟有擇一政曹長耳。夫天官冢宰,百職所本,歷選千古,孰不以是爲重,而其最切而宜愼擇,莫如今日矣。嗚呼,此命,夫何爲而及於臣哉?臣於長官,雖今始冒,若夫參貳,曾亦屢經,而入輒僨敗,如影隨形,疵釁狼藉,久愈慙悸。自念人器相懸,取敗固宜,由是自畫,逝不再誤,心口相矢,便同契券,矧惟長席,其重萬倍,乃反忽忘前志,冒沒顚倒,惟以承命爲恭,則惟此一念,已不免於自欺矣。鑑別賢愚,爲一分稱塞之圖,固不可望其狼狽頓踣,羞辱名器,可翹足以待也。矧臣待罪司馬,垂閱九朔,而咎悔百出,尺寸靡效,西銓,只司武選,視東曹宜若甚易,而其不稱若此,而況進於是者乎?其不堪擬議,亦已審矣,而廟堂,猥循前薦,聖上誤加恩點,使扶顚持危之第一重責,濫授而虛施,若棄之然,此獨何哉?臣雖無狀,粗聞事君大法,職非所堪,義在難冒,則以違命爲至敬者,古今之通義,今雖重被譴何,其何敢冒承匪據,以重罪戾?三日之內,天牌五降,昨者則至於一日三招,而終不敢爲進身計,席藁私次,萬戮是俟。且臣於都監賞賚,藝苑兼銜,尤有悚蹙,不敢安者,夫祇役效勞,臣子常分,矧臣諸務鞅掌,不能專意監董,近因鞫獄,赴坐尤稀,乃與勤事諸臣,混被恩賞,臣自知愧,人其謂何?重念臣積廢之蹤,荐荷登擢,歲未一周,超資至三,過福生災,理所必至,慄若臨深,中夜失寐,天日在上,庶鑑此情,至於文任,萬萬不稱,前旣謬竊,尙可以再乎?伏況曾經文衡,例不得復兼提學,前人亦旣以是遞去矣。朝議猶待臣以曾經,至令爲新薦,則初何檢議於此職哉?如是而遞,復以如是者代之,銓曹擧措,誠不可知也。適値尊崇大禮,不免冒昧肅命,慙惶一倍,無以自解,見今鞫囚滿獄,按治方急,而辭疏未準之前,行公無計,事勢實爲窮蹙。伏乞聖慈,天地父母,諒臣至懇,都非例讓,亟命收回天官新授之命,俾鞫事,毋至於遷就,仍命有司,將臣新資與新兼,竝行鐫削,毋俾濫加之賞,應遞之職,曠日以虛假,不勝至幸。今日東宮獻賀,百僚咸造,而臣獨蠢然自居,不能少伸常分,惟願亟被逋慢之重律,得以少安於私心,臣無任惶悚祈懇之至。謹昧死以聞。答曰,省疏具悉。新授重任,意實非偶,卿其勿辭,從速行公。
副修撰尹游疏曰,伏以臣疏愚鹵蔑,供世無堪,衰晩榮進,尤愧不稱,曷足以馳騖英流,抗言議角後先哉?夏間,初入玉署,寂寥一箚,挑人疑怒,豪擧蠭氣,壹皆習勇於臣身,以銳其方進之勢,臣誠危駭懍悸,莫省所以致此,而至如金弘錫之醜言罔極,臣不欲受以爲怒,惜乎,其忽發於士夫口吻也。夫士夫之爭,只在談道理較是非而已。平說消復,各陳其見,容何不可?乃以賈豎牧隷之所羞聞者,恣加於同朝簮紳之列,如雅言常談,足知其不足與言也。臣果付之孤笑,泯然不報,而若其身名之汚辱,挹河難洗,惟有杜門息影,斂遠當世,以盡自靖之義而已。日者史局郞召命,猶不敢抗顔,坐犯違罷,義分多缺,惶隕方深,不意經幄恩除,忽及此際,臣之當初冒承,已失於自審,況於僨敗旣極之後,冒僇辱蒙愧恥,淟涊於學士之林,便若無故人哉?噫,士之立于朝,颺歷名塗,至老死未嘗一困人言者何限?如臣之出世路廁榮貫,不過十餘日,遭此周行間所未有之惡口,重貽盛際衣冠之辱,撫躬慙恧,誠無面見人,抑臣賦性褊率,素與人寡合,今於四十之年,希掛功利,低首摧眉,求爲入俗之樣,欲强而不可得。苟不能知懲於熱羹,存戒於金緘,信心直遂,無改常度,將來之觸駭機·蹈危穽,有甚於旣往之醜詈,又不可知。臣雖至愚,其何忍貪恩戀榮,自喪其一身廉隅,而擬足於金華一步哉?再昨召牌之下,旣不能祗赴,慢蹇宜誅,例勘猶靳,臣實悶蹙抑塞,不知攸出,卽因本館草記,天牌又降,不敢坐違,隨詣九閽之下,拜章而退,伏乞天地父母,察臣踪跡畸危,決不可復齒仕籍。亟命鐫削臣所授職名,俾臣退守拙分,粗全廉義,以張四維,以礪群工,不勝大願,臣無任跼蹐惶懍竢命之至。謹昧死以聞。答曰,省疏具悉。爾其勿辭,從速察職。
修撰金啓煥疏曰,伏以臣無文蔑學,特一庸碌,而少事雕篆,倖竊科名,奧自先朝,曲荷洪造,內外踐歷,罔非濫竽,而至於登瀛之選,心不素期,夢未曾到,雖微人言,自知其萬萬不近似矣。自有臺抨以來,深服其言之切中,頓覺前日之冥擿,一切言議之地,雖宿硏,不敢爲復踐之計,前後控辭,不免不已者,此固咫尺之守耳。矧玆經幄淸華之地,備顧問而掌論思者,其望責之峻,器數之重,不特爲言論而已,則選部之檢擬,曾所不虞,恩點之誤加,實是非分,臣若不恤公議,只貪榮寵,揚揚突出,自處以學士之樣,此眞所謂不識人間有羞恥事者也。臣雖萬萬不腆,決不忍自壞士夫廉隅之防,以累淸朝遴簡之政,此而僥冒,公然放倒,則人之所以嗤點而譏議者,豈但在於言論之無取也哉?卽臣之寧犯逋慢之誅,不敢以承命爲恭者也。鎭日違牌,恩靳例勘,情窮勢蹙,轉動不得,輒以短牘,暴此危懇,臣罪尤萬萬矣。伏乞聖慈,亟許鐫改臣新授職名,以重名器,以靖私義,不勝大願,臣無任屛營祈懇之至。謹昧死以聞。答曰,省疏具悉。爾其勿辭,從速察職。
慶尙監司李廷濟疏曰,伏以臣猥以無似,受恩兩朝,揚歷已多,榮耀已極,居常愧懼,若無容措。今於千萬夢寐之外,遽叨嶺臬,寵除之命,臣隕越悸恐,不省所出,繼以慨然於朝家任人之方也。噫,藩翰之職,爲任至重,宣掦王化,古方岳之官也。振肅風綱,外臺憲之寄也。顧玆山南一道,地鉅而民衆,古稱難治,況今歲大歉,振古所無,環七十州萬億生靈,皆濱於溝壑,如臣不才,猥當是任,若何而彈壓州縣,拯濟民命乎?抑臣日昨隨大臣入侍前席,大臣,以守令方伯各別擇送之意,縷縷陳達於榻前,其後三司之臣,亦以是爲救災恤民之第一策,玆誠至論也。朝家誠宜別加抄選,以副求才之盛意,今乃以才疎識蔑,碌碌無用者,遽委之以重藩,雖欲免四方之譏議難矣。臣於是,重爲之悚惕靡安,誠不敢苟然冒當,以傷朝政也。玆不得不仰暴不稱之實狀,冀蒙遞解。伏乞聖明,俯察微懇,亟遞臣新授職名,回授可堪之人,以重藩任,以安私分,不勝萬幸,臣無任屛營祈懇之至。謹昧死以聞。答曰,省疏具悉。卿其勿辭,速往欽哉。
黃海監司李眞望疏曰,伏以臣濫蒙洪造,猥叨重藩,扶持九帙之病母,獲享一道之隆養,區區感祝之私,河海莫量。第臣情地才分,實有所萬萬難强者,以情地而言,則人言至深,有不可一日强顔之理,以才分而言,則責任至大,有不容竊據之勢,不得不露章自列,仰請處分焉。臣於頃者,伏聞副提學李明彦疏中,追論配享抄啓時,三司次官代行事,至以爲朝廷,曲循私意,不得變通,而其所謂已經之人,卽指臣身云,此固明彦執讓之語耳。然以臣當之,豈不怵然驚懼哉?臣本學識荒蕪,材力脆劣,一方承流之任,方且澟澟,有蛟負之憂,況於經幄之重地,論思之長席,尤不足擬議,而春間暫叨,已尙有承乏苟充之譏,況於再辱淸朝之公器乎?一時瀛錄,已尙有掄簡不明之誚,又況於與聞廟饗之大議乎?聖上憐臣,有烏鳥反哺之願,則許從外遷,俾伸至情者,此孝理之化也。同朝,察臣無蒭狗復收之理,則不更濫授,使獲微分者,此至公之論也,若論近日政格之各得其當者,恐無過於此,而言者,乃以私意橫流爲憂,則臣豈得晏然而已乎?然,此猶以情地言也。若其才分難堪者,尤有倍焉。國家不幸,災荒荐降,十年以來,今歲最甚,八路之中,海西尤酷,沿海之民,皆水種,而不雨數月,都成赤地,則水種,無可收之粒矣,近峽之土,皆旱耕,而惡風彌朔,盡爲枯籜,則旱耕,無可獲之穀矣。三南,猶恃麥農之餘資,而海西則麥歉,甚於秋稼,西北,猶賴去年之宿飽,而海西則去年無異今年,目今秋序向盡,農功已畢,此正新穀狼戾之時,而道內民飢,甚於窮春,顑頷遑遑,如迫水火,持狀而訴,攀車而呼者,在城滿城,在野滿野,大抵皆望縣官之賑活耳。臣私自道內,極力拮据,而道內諸名色錢穀,已盡於連年賑貸之餘,蕩然無一見存,臣欲上聞朝家,預請方便,而前後馳狀,如旱田請災及關西移貸事,皆被有司之所格,一切不見施。當此之時,雖使富弼爲郡,桑孔爲佐,實不知爲計,況拙劣無能如臣者乎?臣雖無狀,旣膺寵寄,專制一路,則豈不欲竭魯才盡微分,少效職責之萬一?然有其志而無其材,有其誠而無其資,晝思夜度,迄無措手,到今爲臣計者,與其束手却立,恝視無罪以就死者,無寧早解職名,倖免孔距心之罪,雖在朝廷,所以處之之道,亦莫如斥退疲軟不才之吏,選用盤錯有餘之器,別講賑恤之策,少救溝壑之命,豈不公私兩利也哉?始臣聞明彦之有疏,而拘於批旨之不下,未能陳章,旋聞其改職,而因民事之方急,巡審已發,故一言自劾,尙此稽遲,臣罪尤著,無以自解。伏乞聖明,察臣情地之難安,諒臣才分之不堪,劃卽黜免,回授才能之人,以安私心,以完賑政,臣無任屛營祈懇之至。謹昧死以聞。答曰,省疏具悉。意外人言,不足深嫌,卿其勿辭,從速察職。
諮議閔允昌疏曰,伏以臣於今七月二十八日,伏奉承政院右副承旨朴熙晉成帖,有旨以臣爲世弟侍講院諮議,令臣斯速乘馹上來者,臣承命悖恐,莫知所以置身之所也。臣竊伏念朝家任人之道,雖微官末職,必待其才品之可堪者授之,外乎此則,上以貽譏於濫授,下莫逭妄冒之罪,矧玆諮議之職,責在於輔導胄筵,其爲任之重且緊,顧何如哉?臣本草野一凡夫也。行義無足以稱乎世,學術無足以言乎人,只緣命道奇釁,早失怙恃,出入含恤,無心榮擧,凡庸悠泛,殆過半生,不自意虛名誤徹,恩除謬加,至被收召之榮,臣於此,惶愧欲死,莫曉所以致此。臣聞,凡除官者,過三十日之限,例爲改遞,而臣之叨此誤恩,恰過一月,而尙無變通之擧,除非臣自鳴而乞解,則匪分之名,擔在身上,不得不冒昧陳懇,越分之罪,尤無以自逃。伏乞聖明,俯加諒察,亟賜遞削,俾聖明官方,不至於屑越,不勝千萬幸甚,臣無任震悚隕越之至。謹昧死以聞。答曰,省疏具悉。爾其勿辭,從速上來察職。
壬寅九月十三日午時,上御熙政堂,承旨持公事召對入侍時,承旨朴熙晉,侍讀官李顯章,檢討官李承源,假注書李廷錫,記事官宋寅明·申致雲。
朴熙晉,讀開城留守李世最狀啓,雨雹災異事,啓下。讀江原監司呂必容狀啓,凶荒給災事,啓下。讀戶曹回啓,江原監司狀啓給災事,啓下。讀守禦使金一鏡狀啓,習操事,啓下。讀全羅監司權重經狀啓,折授事,啓下。讀回啓,依狀啓施行事,啓下。讀禮曹啓目,全羅監司權重經狀啓,靈光郡印信,令該曹改造下送事,啓下。讀禮曹啓目,立後事,啓下。
李顯章,讀綱目,自宋元嘉五年,止冬十月魏以崔浩爲撫軍大將軍。李承源,繼讀自十一月朔日食,星晝見,止宋遣將軍檀道濟伐魏。顯章曰,宋主誡義恭書曰,宜數引見佐史,夫佐史,不過屬官,而猶曰宜數引見,以盡人情,而況近密之臣乎?自今數賜引見,以講治道,則所補益必多矣。曾在先朝,監司·守令辭陞之時,特爲引見,咨詢治民之策,至於邊將,亦有引見之時,蓋莫非飭勵激勸之道也,今亦依此例引見宜矣。承源曰,魏主謂崔浩曰,卿宜盡忠規諫,勿有所隱,蓋所以導人使諫也。卽今公車無疏章,是無他,不能導之使言而然也。請自今,洞開言路,何如?朴熙晉曰,言事之疏,卽爲下批,則足以開進言之路矣。陸贄曰,導之使言,猶懼不旣,況復沮抑,誰肯貢誠,此言誠是也。自今以後,疏章之不可用者,斥之可也,可用者,卽賜批,宜矣。
上在昌德宮。停常參·經筵。
藥房提調韓配夏,副提調南就明啓曰,秋事已深,霜風漸冷。伏未審此時,聖體,若何?大妃殿氣候,亦復何如?今日是入診日次,臣等率諸御醫入侍,詳察聖候宜當,不任憂慮,敢來問安,竝此仰稟。答曰,知道。無事。慈殿氣候安寧矣,勿爲入診。
尹行敎啓曰,卽者禁府都事,以大臣意來言,今日當爲鞫坐,而判義禁李光佐,以本職未肅拜,不得開坐云矣,敢啓。傳曰,知道。
朴熙晉啓曰,吏曹判書李光佐,兵曹判書李肇,疏批已下,而連日違牌,尙不應命。卽今鞫獄,一日爲急,而累日廢坐,謁聖擧動隔宵,凡百擧行,亦爲緊急,竝卽牌招察任,何如?傳曰,允。
南就明啓曰,明日謁聖擧動時,以事變假注書趙迪命,守宮之意,敢啓。傳曰,知道。
又啓曰,領議政趙泰耉箚子到院,而以文廟酌獻禮齋戒留院之意,敢啓。傳曰,入之。
尹行敎啓曰,禁衛營·御營廳·禁軍陣敎鍊官來言,申時後聚軍結陣,日暮後懸燈,人定後刁斗,天明後落燈云矣,敢啓。傳曰,知道。
又啓曰,訓鍊都監知彀官來言,二嚴後結陣,結陣後懸燈·刁斗,天明後落燈云矣,敢啓。傳曰,知道。
朴熙晉啓曰,玉堂箚子到院,而以文廟酌獻禮,齋戒留院之意,敢啓。傳曰,入之。
尹行敎,以義禁府言啓曰,以本府啓目刑曹粘目,前萬戶李澤萬,移本府處置事,允下矣。李澤萬,今方待命於本府,卽爲拿囚之意,敢啓。傳曰,知道。
朴熙晉啓曰,今此謁聖試士時對讀官,今方擬望,而堂上堂下,或在罷散中,數多試官,無以備擬,在前如此之時,例有稟旨變通請敍之事,今則何以爲之?取稟。傳曰,別單書入。
又啓曰,泮宮試士時,場中使喚軍士,例以三十名定送,每患不足。今則士子分入於泮水堂,三十名加定之意,依近例分付兵曹,何如?傳曰,允。
尹行敎啓曰,三司來詣請對矣。傳曰,引見。
吏曹口傳政事,禁府都事申義集,義盈主簿宋元瑞相換。
南就明啓曰,前舍人沈珙,前參議鄭思孝,前府使鄭錫三,旣已敍用,前司成朴涏,時無職名,令該曹依例付軍職,何如?傳曰,允。
又啓曰,吏曹判書李光佐,兵曹判書李肇,皆連日違牌不進矣。擧動隔宵,至於兵曹,則聚軍,當在申後,時刻臨迫,而尙不出肅,鞫獄遷就,亦甚未安。竝更卽牌招察任,何如?傳曰,允。
又啓曰,擧動隔宵,承旨不可不備員,有闕之代,政官卽爲牌招開政,以在京無故人差出,仍卽牌招,何如?傳曰,允。
尹行敎,以備邊司言啓曰,吏曹判書李光佐,兵曹判書李肇,陳疏承批之後,荐違嚴召,已極未安。矧今謁聖擧動,只隔一宵,而一向撕捱,無意出肅,揆以分義,豈容如是?竝從重推考,卽爲牌招察任,何如?傳曰,允。
有政。吏批,判書李光佐進,參判未差,參議李眞儒進,右副承旨尹行敎進。以李鳳年爲承旨,李汝迪爲驪州牧使,李衡坤爲安城郡守,趙泰億付承文提調。
兵批,判書李肇病,參判金重器病,參議朴彙登病,參知柳鳳徵進,右副承旨尹行敎進。以趙景命·鄭思孝·沈珙付副護軍。口傳政事,以李台望爲宣傳官,朴涏付副司直。
尹行敎以兵曹言啓曰,都摠府啓曰,今此謁聖擧動時,寶劍侍衛,不可不備員,而都摠管李肇,移拜兵曹判書,副摠管李漢珪·李順坤,軍門進去,昌寧君樟,身病猝劇,無路運動,寶劍四員·守宮一員外,侍衛及王世弟陪衛,無以推移,合有變通之道,令兵曹急速稟處,何如?傳曰,允事,命下矣。摠管十員內,四員有頉,無故進參,只是六員,寶劍四員,守宮一員,王世弟門外祗迎時,陪衛一員計除,則侍衛無以推移矣。軍門進去兩員中,御營中軍李順坤,領軍在陣,雖不可離陣,訓局別將李漢珪,自前有推移進參於摠府之例,今亦依此爲之,而一員侍衛,終涉苟簡,未差一窠,所當口傳差出,而判書臣李肇,時未肅拜,勢難變通之意,敢啓。傳曰,知道。
又以兵曹言啓曰,一所巡將李聖時,今日巡將受點之後,本廳書員來告曰,聖時以私下去京畿通津地云。身帶職名,任自下鄕,極爲可駭,巡將李聖時,爲先汰去,原單子中改付標以入之意,敢啓。傳曰,知道。
南就明啓曰,右承旨趙景命,今日仕進後,猝得寒戰之症,仍爲昏倒,症勢轉劇,陳疏乞免,亦不得自辦。明日擧動,決無陪從之望,承旨不可不備員,合有變通之道,何以爲之?敢稟。傳曰,改差。
以修撰金啓煥牌不進,罷職傳旨,傳于南就明曰,推考傳旨捧入。
以同副承旨李鳳年牌不進,罷職傳旨,傳于尹行敎曰,推考傳旨捧入。
尹行敎以兵曹言啓曰,今此謁聖擧動時,行首宣傳官,當以差備進參,而宣傳官趙儆,以病母救護事,三和府呈辭下去,時未上來,今姑改差,其代卽爲口傳差出,使之察任,何如?傳曰,允。
又以兵曹言啓曰,今此謁聖武科殿試時,參試官當品中,可擬之人乏少,不得已以二望,備擬以入之意,敢啓。傳曰,知道。
政院啓曰,臣等於今日筵中,遞罷三臣之命,竊不勝驚惑之至。諫臣之前席論啓,期於準請,臺體當然,而有此意外嚴旨,承宣及玉署之長,相繼匡救,誠欲納吾君於無過之地而已。設令不槪於聖衷,惟宜優容寬假,以恢受言之路,未知因何激惱,而荐降嚴敎,不少舒究耶?咫尺天陛,蒼黃逬出,聽聞所及,莫不䮚惑。臣等忝在近密,目見過中之擧,不任憂歎之忱,略效繳還之請。伏乞聖明,少霽雷威,特命收還獻納尹聖時遞差,同副承旨李明彦,副提學朴弼夢罷職之命。答曰,勿煩。
又啓曰,臣等以三臣遞罷還收事,有所論啓,而及承聖批,以勿煩爲敎,臣等於此,竊不勝慨然也。夫臺閣論事,雖或不槪於聖心,惟當優容寬假,不宜遽加摧折,在聖王容受之量,固當如斯,至於承宣之臣,玉署之長,目見君父之過擧,略效匡救之誠,有何可罪,而次第譴罷?景色不佳,誠非平日所望於殿下者也。臣等待罪近密,不任悶鬰之忱,復此申請,伏乞聖明,夬賜允兪,亟許還收三臣遞罷之命。答曰,勿煩。
又啓曰,臣等再次瀆擾於深夜淸齋之中,極知惶恐,而今此臺臣之被譴,只緣過於爭執,自不覺其辭語支蔓,有欠奏對之儀,而聖上之威怒太過,至有特遞之命,則此實殿下之過擧,兩臣略效匡救之言者,亦出憂愛之誠,而殿下不少假借,相繼斥罷,蒼黃逬退,景色愁沮,此非聖世之美事,況今擧動臨迫,侍從不備,瞻聆所及,擧切憂嘆。臣等不得不更此申籲,伏乞聖明,亟允還收之請,以副區區之望,惶恐,敢啓。傳曰,勿煩。
南就明啓曰,今此謁聖試士泮水堂收券時,何承旨進去乎?敢稟。傳曰,左承旨進去。
尹行敎啓曰,卽者禁府都事,以大臣意來言,今十五日當爲鞫坐,而擧動相値,不得開坐云矣,敢啓。傳曰,知道。
南就明啓曰,同副承旨李鳳年,旣有只推之命,所當更請牌招,而聞其實病方重,不得運動云。合有變通之道,何以爲之?敢稟。傳曰,改差。
又啓曰,領議政箚批傳諭史官來言,病患十分危篤,方在昏昏之中,書啓不得爲之云矣,敢稟。傳曰,知道。遣御醫看病。
校理李顯章·權益淳,副校理呂善長,副修撰尹游·李承源等〈疏曰〉,伏以今日筵中,伏見殿下過中之擧,臣等不勝憂慨之忱,略陳匡救之言,而誠淺辭拙,不能感回天聽,所當叩陛力爭,以效古人牽裾之義,而引接已久,日晷且晏,不敢一向强聒,相率退出,餘懷耿耿,更此仰瀆焉。夫獻納尹聖時之以李翔追奪事陳達也,不待聖批,徑先再達,雖似未安,此蓋出於反覆開陳之意,而殿下不少恕究,過加威怒,遽降特遞之命,則承宣之臣,經幄之長,意在匡闕,相繼苦爭,乃其職耳,不惟不賜開納,竝與兩臣而譴罷之,以殿下恢弘之量,擧措之失,當何至於此耶?向日三司之譴責也,因一承宣之覆啓,卽賜反汗不遠復之聖德,臣隣莫不欽仰,而曾未幾何,又有此過擧,臣等聚首驚感,莫知其由。設令諫臣,有些做錯之端,旣非深咎之事,況兩臣之次第違覆,皆出於納君無過之意,則今此竝罷之敎,不但有歉於大聖人容受之度,亦非來忠諫勵臣職之道。臣等更陳短箚,以申筵席未盡之說,惟聖明,特恢轉圜之量,還收獻納尹聖時遞差,同副承旨李明彦,副提學朴弼夢罷職之命,不勝幸甚。取進止。答曰,勿煩。
壬寅九月十四日巳時,上御熙政堂。三司請對入侍時,承旨李明彦,副提學朴弼夢,掌令李景說·李廣道,持平鄭錫五·李巨源,獻納尹聖時,正言趙翼命·趙鎭禧,校理權益淳·李顯章,副校理呂善長·李明誼,副修撰李承源·尹游,假注書李廷錫,記事官宋寅明·申致雲。
副提學朴弼夢,掌令李景說·李廣道,持平李巨源·鄭錫五,獻納尹聖時,正言趙翼命·趙鎭禧,校理權益淳·李顯章,副校理呂善長·李明誼,副修撰李承源·尹游所啓,請圍籬安置罪人泰采,亟命按律處斷。上曰,勿煩。廣道曰,前後請對及所啓陳達之言,不啻千言萬語,更無可達,而泰采若是可貸之罪人,則三司,何必若是固請乎?聖時曰,罪若不犯於惡逆者,自上堅持,不害爲好生之德,而如泰采之罪,則不可容貸矣。翼命曰,此不但三司之公議,實是一國之輿論也。三凶,皆已伏法,而獨於泰采,尙靳允兪,實所未曉也。鎭禧曰,春秋之法,有將心者必誅,有其心而已。亦死無赦,況如泰采,其跡已露者乎?此實一國含生之類,不共戴天之讐,伏願勿爲持難。巨源曰,泰采罪逆,言之已盡矣,明日將試士於明倫堂,君臣,卽五倫之一也,若使逆臣,容息於覆載之之間,則惡在其明倫之義乎?錫五曰,以泰采事,閱月爭執,而尙靳允兪,群情抑鬰矣。弼夢曰,四凶之中,兩凶失刑,已極痛惋,而罪同之賊,尙今容息,書諸史冊,將謂斯何?聖上處分,每持重於此等事,而今日則切望允從之命矣。又聞勿煩之敎,下情抑塞,不可勝言,期以碎首丹墀,不允則不止矣。明誼曰,殿下,試觀前史,若非將亡之國,則豈有逆臣乎?苟有逆臣,則豈有不誅者乎?今若使殿下,不正泰采之罪,則臣等,不但殿下之罪人也,實宗社之罪人也。尹游曰,若昔唐·虞四罪,而天下咸服,今若不正泰采之罪,則將何以服人心乎?益淳曰,四凶之罪,殿下已洞燭矣,泰采與三凶,雖有謀弒謀廢之異,而均之爲逆,何可獨逭乎?顯章曰,若是他罪,則以好生之德,或可容貸,而至於泰采,則決不可容恕也。承源曰,若謂泰采無罪則已,聯箚一款,明是爲逆,則三尺王章,不可屈也,一國輿情,不可咈也。善長曰,好生之德,莫如堯·舜之時而,有罪者罪之,若不問其罪之輕重,而唯思寬恕之道,則豈能爲堯·舜之治乎?聖時曰,泰采之罪,與三凶無間矣。先大王置之三事之列,而渠不思報答之道,反犯惡逆之罪,豈可容貸乎?景說曰,我朝三百年所以扶持者,徒以倫常也。犯上不道之賊,尙今容息於覆載之間,臣恐倫常,從此而斁矣。巨源曰,以泰采事,爭執半年,尙未回聽,此莫非臣等誠意淺薄之致,而在殿下待三司之道,亦爲失矣。魏徵,善回人主意,此雖出於魏徵之賢,而抑亦由於太宗之明也。伏願殿下,法太宗納言之德,亟允三司之請。上曰,勿煩。巨源曰,引喩今古,陳達無餘,而又下勿煩之敎,莫非臣等之罪也。聖時曰,三代無逆臣,而五刑之屬,有弒逆之法,蓋慮後世,若有弒逆之人,則法不可不誅也。春秋書曰,趙盾弒其君,以其不能討賊,故謂之弒君,則況泰采之躬犯惡逆乎?廣道曰,以泰采事,半年爭執者,爲宗社也,爲國家也。此是窮天地亘萬古之大法,而尙不允許,豈不有歉於聖德,而後世亦將謂殿下,何如?明誼曰,李廣道則以後世爲言,而臣則以爲有目前之憂,卽今逆節層生,而不正泰采之罪,亂臣賊子,無所懲畏,必將接跡而起矣。廣道曰,儒臣之言是矣。鞫廳諸罪人,皆枝葉而伏法,泰采以逆魁而尙今容息,故外間輿情,莫不憤鬰矣。聖時曰,臣等,與泰采,共戴一天,豈不痛迫乎?弼夢曰,三司諸臣,以泰采事,縷縷爭執,而終不允兪,臣有何新奇之言,可槪於聖心者?而臣別有所憤惋於心者,且於殿下處分之失當,竊不勝慨然也。自逆獄出後,孰不切齒腐心,思欲食肉寢皮,而向日屢次請對,大臣以下,多有同入之時,而三司若而人外,無一語及於討逆者,此莫非利害之心重,而討逆之意輕故也。爲君父討逆,死無所恨,豈容有顧念禍福之心?而卽今顧瞻逡巡者,蓋亦有之,不是人人皆然,而往往有此等風習,豈非可惋乎?臣所謂聖明處分之失當者,抑有說焉。殿下自初,若能快正王法,則群下豈敢爲顧瞻之習?而當初二凶,始命正法,異議層生,終致失刑,泰采,尙逭典法,故人多有窺測逡巡,莫肯苦爭,此則殿下之處分失當,而有以致之也。臣意以爲,天佑宗社,大逆斯得,凶徒次第伏法,朝著幸得廓淸,小康之治,自此可期,而近見殿下處分,多失寬縱,宗社安危,尙今未分,思之至此,寧欲無生。明彦曰,朴弼夢所達過矣。爲人臣子,而緩於討逆,則其罪何如也?弼夢若知有如此之輩,則固當的指其人,明正其罪,而今反圇爲說,無所區別,使滿庭諸臣,擧懷不安之意,極爲非矣。弼夢曰,李明彦所達,大義固好,而但未達臣之本意,而有此所陳矣。以臣向者所陳,不是人人皆然之說見之,初非混斥廷臣之意,可以知之矣。且旣以風習爲言,則有以見無可的指,況轉移風習,唯係自上處分,豈可摘罪一二人,而能矯其弊耶?向時李明彦在外,故不能詳知,而臣則累入言地,悉諳其顚末,故有此所達,殿下處分如此,人有顧瞻之意云者,正以此也。明彦曰,夫以朋黨之禍,告於其君者,其言未必不是,而先正臣李珥,猶以爲非者,蓋謂不可使人主,盡疑群下,一切目之以朋黨也。今若使在廷諸臣,盡歸於緩討逆之科,則不亦過乎?弼夢曰,臣意非謂擧一世皆然,其中亦不無顧瞻之人,大凡風習如此,實由於聖上處分之不嚴,臣竊爲之憂慨也。翼命曰,朴弼夢之意,在於矯正風習,此非摘發一二人,而可以矯正者也,專在於君上處分,朴弼夢之言,十分切當矣。聖時曰,自上苟能嚴懲討之義,則在廷臣僚,孰敢不嚴乎?惟在殿下處分之如何耳。弼夢曰,頃日二品以上請對入侍者,卽一國公共之論也。以事言之,孥籍及泰采事,小無差等,而筵中或有伸救泰采之言,而無一指陳其罪惡者,未知其意,眞以泰采爲無罪耶?諸臣旣無一言,而獨臣等,爭執不已,殿下之終始靳允者,抑無乃以爲泰采之罪,廷臣無一言,而三司獨爲爭論,其罪容有可恕,而三司之請,或涉太過也耶?念之至此,不覺抑塞之至。臣性本愚戇,苟有所懷,向人無隱,君臣猶父子也,何敢以存諸中者,有一毫隱諱乎?有所目擊,不勝憂歎,敢此直陳事實矣。巨源曰,副提學所達,實是片片赤心,所謂利害禍福風習等說過矣,而蓋以君上處分,有所憂慨,故其言如此耳。翼命曰,今若快正王法,則自無朴弼夢所謂憂慨之心,而風習亦可自正,終若不允,則不但在廷臣僚,雖三司諸臣,亦必懈怠矣。鎭禧曰,爲臣子者,孰敢有緩於討逆,而朴弼夢之言,出於愚戇風習,轉移之機,惟在於今日準請與否耳。游曰,因朴弼夢之言,互相爭難,都不關於討逆之事矣。蓋泰采罪名有減,故聖上或謂其有差等,而以大明律言之,旣曰逆,則初無差等,豈有三凶伏法,而泰采獨免之理乎?翼命曰,朴弼夢之言,未免過重,故與李明彦,有所相難,而其意則都在於討逆,人心風習,惟係於此事之準請與否耳。弼夢曰,人主一心,萬化之源,古語曰,草尙之風,必偃,聖上之好惡是非,皆得其當,則人心風習,不期正而自正矣。臣非欲囫圇爲說,歸罪於諸臣,而若夫逡巡顧瞻之習,非但臣節之可責,實由於處分之失當,臣之所憂者此耳。顯章曰,今日之論,正爲討逆,朴弼夢之言,亦爲不緊矣。明誼曰,諸臣所達,辭說雖多端,要不出於討逆之義矣。益淳曰,朴弼夢之言,蓋謂殿下,久不允從,故人心懈怠也。善長曰,因朴弼夢之言,皆歸之風習者過矣,而始勤終怠,人情固然,今若不允,則竊恐人心之漸怠於討逆也。翼命曰,臣等,雖萬萬無似,何敢退步於討逆,而人心,實易於始勤而終怠,終若不允,則臣等之心,亦必懈弛也。承源曰,苦口力爭,而終不允從,不勝悶鬰。明彦曰,今日三司之臣,必欲準請而退矣。上曰,勿煩。
掌令李景說·李廣道,持平李巨源·鄭錫五所啓,請門黜罪人李喜朝,極邊遠竄。措語同前上曰,勿煩。
又所啓,請還收遠竄罪人閔鎭遠放送之命。措語同前上曰,勿煩。
又所啓,請故承旨金普澤,追奪官爵。措語同前上曰,勿煩。
又所啓,鞫廳物故罪人李晩成,因其徑斃,陰凶情節,雖未究得,而其干與易將之謀,發於諸賊之招,則此實國人之所共棄,親戚之所當絶,而戶曹判書金演,徒牽世好之私情,乃於晩成停殯之際,躬自往哭,視若良死之人,聞者駭異,公議難遏。請戶曹判書金演罷職。上曰,勿煩。
李巨源所啓,今日戶判金演請罷之發啓也,臣於字句之間,不無參量輕重,而駁遞之論,至發於僚席,此雖語次率口之致,而莫非臣見輕而然,不可仍冒臺次,請命遞斥臣職。上曰,勿辭。李明彦曰,持平李巨源,再啓煩瀆,退待物論矣。
李景說所啓,臣於今日詣臺也,掌令臣李廣道,以請罷戶判金演之意發啓,而字句之間,不無輕重之語,相與爭執之際,持平臣李巨源,初有崖異之見,故臣於酬酢之間,略示規警之意,及夫參量消詳之後,更無異辭,竝爲參啓矣。今以私席間說話,至有引避之擧,旣以見輕同僚爲言,則臣何敢一刻晏然於臺次乎?請命遞斥臣職。上曰,勿辭。李明彦曰,掌令李景說,再啓煩瀆,退待物論矣。
李廣道所啓,臣以戶曹判書金演罷職事陳啓之意,發論於臺席,則僚臺於其措語間,不無崖異之見,故臣以爲,同席之間,不須以措語之輕重,有所爭執,遂略改其語,務歸稱停,則僚臺皆無異辭矣。今者,持平李巨源,乃於榻前陳啓之後,猝變前見,有所引避,此莫非臣平日言議素輕,不能見重於同僚之致,臣何敢一刻晏然仍冒於臺次乎?請命遞斥臣職。上曰,勿辭。李明彦曰,掌令李廣道,再啓煩瀆,退待物論矣。
鄭錫五所啓,臣於新除之下,不敢稽謝恩命,卽爲出肅,仍參合啓及前啓,而適緣式暇,未及與諸臺,行相會禮矣。朝者臺廳相會同僚,出示論罷戶曹判書金演啓草,故臣略有添刪於措語間矣。今者僚臺,因下僚之避,相繼引避,則臣何敢獨爲晏然於臺次乎?請命遞斥臣職。上曰,勿辭。李明彦曰,持平鄭錫五,再啓煩瀆,退待物論矣。
尹聖時所啓,請李翔所復官秩,亟命還奪。措語同前上無發落。聖時曰,翔之干證誣獄之狀,豈無反坐之律乎?更乞速賜允兪。李明彦曰,臺啓未蒙兪音,請聞發落。上曰,臺諫無狀,啓辭支離,尹聖時姑先遞差。明彦曰,臺諫之論啓,乃其職分,何爲猝有此過擧耶?請還收獻納尹聖時遞差之命。上曰,尹聖時,不爲請推,李明彦,姑先罷職。朴弼夢曰,殿下,何爲此大段過中之擧耶?臺諫之論啓,乃其職耳。豈可以支離而至於譴罷乎?承宣之臣,目見君父過擧,豈可無還收之請乎?又至罷職,則終始大段過擧,請還收。上曰,君父有未安之事,而爲當含默不言者,何也?副提學陳其所見。弼夢曰,臣請以所見陳達,夫臺臣之力爭論啓,乃其職分。古之人君,有汗透龍衫,而不知其倦疲者,殿下乃以其支離而遞差,承旨之請收成命,實出於憂愛之忱,而又至特罷,臣實以殿下此擧,爲大段過中也。上曰,副提學朴弼夢,姑先罷職,事體無嚴矣。李明誼曰,殿下,何爲此過中之擧耶?古之人臣,牽裾折檻者,亦有之,今日三臣之事,有何可罪之端乎?臣以殿下喜怒失中爲憂,故敢有所陳達,請還收三臣遞罷之命。上曰,李明誼之營救,極爲無嚴矣。明誼曰,責難於君,謂之恭,此豈營救之言乎?臣無狀,待罪經幄,而不能匡救闕失,使殿下,有此再次過擧,莫非臣等之罪也。臺諫則以言責自任,經幄則掌論思,喉司則任出納,今此三臣之所陳,皆其職耳,當何罪哉?請罷臣等之職,還收三臣遞罷之命。權益淳曰,君臣,猶父子也。君父有過擧,而臣子不言,則誰復言哉?聖時陳啓之後,聖上未盡聽察,故更奏之際,未免支離,而特遞之命,實涉過中,明彦覆逆之言,弼夢還收之請,乃其職耳。殿下,何爲此過中之擧耶?明誼曰,人非堯·舜,孰能無過?過而能改,斯爲美矣。故君子之過也,如日月之蝕,及其更也,人皆仰之,伏願殿下,亟下反汗之命,有若日月之更。益淳曰,向日三司請對時,臣聞殿下有過擧,爲請對而來詣矣。卽爲還收,故翌日以文字,有所陳達,尙未承批矣。臣等待罪近列,不能啓沃,致有此過擧,此臣等之罪也。尹游曰,不遠而復,君子美之,伏願殿下,不遠而復,呂善長·李承源,亦力請還收。上曰,勿煩。記事官宋寅明曰,史官者,書人主之言動,傳後世者也。今以殿下此擧,書諸史冊,則後世將謂斯何?右副承旨尹行敎,追後入侍曰,臣未知諸臣陳達之際,有何所失,而一時前席,竝罷三臣,實是過擧,聽聞所及,莫不驚愕,請亟下還收之命。明誼曰,臣於日昨筵中,以臣下有失,則警責而任使之之意,有所陳達,而此事則元無可罪,外間聽聞,必爲驚愕矣。上曰,勿煩。
正言趙翼命·趙鎭禧所啓,請鞫廳罪人李世福,減死絶島定配。措語同前上曰,勿煩。
又所啓,臣等於獻納尹聖時特遞,承旨李明彦,副提學朴弼夢罷職之命,竊不勝驚惑憂歎之至。夫諫臣之傳啓後,仍陳所懷,元非深咎之事,而遽加譴罰,實是過中之擧,則喉舌之臣,經幄之長,相繼爭執,力請反汗,顧其職耳。不惟不賜開納,竝與兩臣而譴罷之,竊恐有歉於大聖人容受之量,而亦非責勵臣工,使之各盡其職之道也。請還收獻納尹聖時特遞,承旨李明彦,副提學朴弼夢罷職之命。上曰,勿煩。
上展謁文廟。停常參·經筵。
夜三更,上以步輦,自宜春門出,由集春門,次于下輦臺。
大駕入幕次後,政院·玉堂·藥房問安。答曰,知道。王世弟遣宮官問安。答曰,知道。
五更,上以冕服·遠遊冠,行酌獻禮于文廟。
酌獻禮後,政院·王堂·藥房問安。答曰,知道。
平明,上以絳紗袍·翼善冠,詣明倫堂。
將出書題時,南就明啓曰,承旨·史官各一員外,入侍諸臣,依前例姑爲出去,何如?上曰,唯。
懸題後,上還幕次。
武科設場。
尹行敎啓曰,邊中擊鼓幾番,貫中擊鼓幾番乎?敢稟。上曰,邊三鼓,貫五鼓。
又啓曰,中而矢退者,矢退鏃存者,中而木片落者,竝何以爲之?上曰,竝載給。
又啓曰,武試官言,中而鏃存者,木片落者,竝封進,矢退者,初雖擊鼓,不可施行封進云矣。上曰,依爲之。
又啓曰,備邊司郞廳來言,今日賓廳坐起日次,而擧動相値,不得來會云矣,敢啓。傳曰,知道。
又啓曰,大司憲鄭齊斗在外,執義李德壽未肅拜呈辭,掌令李景說·李廣道,持平李巨源·鄭錫五,避嫌退待,今日以監察茶時之意,敢啓。傳曰,知道。
朴熙晉,以都摠府言啓曰,昨以摠管變通事,有所啓達,而適値兵曹判書李肇未及肅拜,兵曹以此持難矣。侍衛一員,終涉苟簡,且王世弟陪衛一員,將無以推移,今則判書,旣已出仕,請令兵曹一員未差之代,以在京無故人,卽爲口傳差出,以爲世弟祗迎時陪衛之地,何如?傳曰,允。
兵曹口傳政事,都摠管洛昌君樘。
又啓曰,承旨李明彦罷職之代,臺諫,方以還收爲請,不得捧傳旨,承旨李鳳年遞差之代,令政官卽速差出,何如?上曰,依啓。
又啓曰,今當開政,而廳中苟艱,不得備員於如此之日,極爲未安,請以在京無故人差出,何如?上曰,依爲之。
今日卽爲開政,承旨差出事,史官,傳于吏曹。
右議政請對時,獻納尹聖時遞差,承旨李明彦,副提學朴弼夢罷職還收事,榻前下敎。
朴熙晉啓曰,開政命下,而兵批堂上,皆以試官進參,不得開政云矣,敢啓。傳曰,知道。
有政。吏批,行判書李光佐進,參判未差,參議李眞儒,試官以入,右承旨朴熙晉進。
吏批啓曰,新除授高山察訪尹植呈狀內,親年七十,衰病沈痼,獨自扶護,勢難抑情遠赴云。親病如此,則絶遠之處,不可强令赴任,高山察訪尹植改差,何如?傳曰,允。
以趙景命爲承旨,嚴慶遇爲工曹佐郞,李肇爲軍器提調,金啓煥爲水原府使。
兵批,堂上皆入試所,不得開政事,頉稟。
朴熙晉啓曰,同副承旨李明彦,旣有勿罷之命,與新除授右承旨趙景命,竝卽牌招察任,何如?傳曰,允。
尹行敎,以義禁府言啓曰,罪人金有慶,旣已自現囚,下去拿來都事處,還爲上來事,發關分付之意,敢啓。傳曰,知道。
又以義禁府言啓曰,莅斬罪人健命子勉之·述之等,律當處絞,而下去興陽,未及上來,故右罪人所到官捉囚事,發關於全羅·忠淸兩道矣,卽接忠淸監司,牒報內,罪人勉之·述之等,捉囚禮山縣云,依例發遣府都事處絞之意,敢啓。傳曰,知道。
以承政院右承旨趙景命,同副承旨李明彦牌不進,罷職傳旨,傳于朴熙晉曰,推考傳旨捧入。
尹行敎啓曰,卽見領議政趙泰耉處看病御醫書啓,則以爲,領議政病症看審後,人蔘養胃湯,連用三貼,以爲和解扶脾之地云矣,敢啓。傳曰,此藥料送之。
文所諸試官,持合考試券,入侍帳殿。
大提學趙泰億進伏曰,自前謁聖取士之時,或取三人,或五人,或七人,今則取幾人乎?上曰,取七人。
文科,取成德潤等七人,武科黃爾英等十九人,入格。
南就明啓曰,新恩政事,何以爲之?敢稟。傳曰,當日爲之。
有政。吏批,判書李光佐開政。典籍單成德潤,文科甲科第一人,瓦署別提單黃爾英,武科甲科第一人,以李敬躋爲漢城判官,金始燁爲持平,方聖規付校書正字。
兵批,以李鳳年付副護軍。
朴熙晉啓曰,新除授水原府使金啓煥,方在罷職中,又無加資之命,何以爲之?敢稟。傳曰,敍用,加資。
尹行敎,以兵曹言啓曰,今此謁聖擧動時,判書臣肇,參判臣金重器,俱以武所試官進參,而參議臣朴彙登,守宮參知臣柳鳳徵,文所試官進參,王世弟祗迎陪衛,無推移之道,依近例假參知差出,以爲暫時陪衛之地,何如?傳曰,允。
又啓曰,武科放榜計畫時差備官,依前例臺上放榜乎?上曰,依爲之。
正言趙翼命·趙鎭禧啓曰,請李翔所復官秩,亟命還奪。措語同前請鞫廳罪人李世福,減死絶島定配。措語同前掌令李景說·李廣道,持平鄭錫五,竝引嫌而退。始斥崖異,實有所執,旣參旋避,所失在彼,僚席起鬧,不提本事,拕引爲嫌,俱涉不當,請掌令李景說·李廣道,持平鄭錫五,竝命出仕。仍竊伏念憲臣之請罷戶曹判書金演,蓋指往哭鞫囚李晩成殯殮一款,而僚席商確之際,持平李巨源,獨立別見,欲刪晩成罪狀中緊語,掌令李景說,斥之以必欲崖異,則不可無駁遞之擧云者,旣示公議於諸臺稠坐之中,則其在自處之道,宜卽引避,而苟然聯參,終無異辭,及至榻前傳啓之後,追提前說,始乃自列,初則顧藉逆黨,見非僚議,末乃斑駁處義,大壞臺體,請持平李巨源遞差。答曰,不允。處置事,依啓
掌令李廣道·持平鄭錫五啓曰,臣等於日昨筵中僚臺引避之時,退伏稍遠,錯認僚臺之崖異於新啓,而臣等亦踵後自列矣。及退而見其避辭,則全然爽誤,臣等當初不審之失著矣。筵席奏事,何等重大,而咫尺之間,做錯若此,何可以處置,請出自恕,而因仍蹲冒於臺次乎?請命遞斥臣等之職。答曰,勿辭。
尹行敎啓曰,掌令李廣道,持平鄭錫五,再啓煩瀆,退待物論矣。答曰,知道。
領議政趙泰耉箚曰,伏以臣情危病痼,無望陳力,尋單請急,萬不獲已,三度不允,繼有遣承旨敦諭之命,臣於伏枕垂死之中,伏讀十行絲綸,其所以慰藉臣勸勉臣者,有非賤分所可承膺,臣且惶且感,汗淚且下,益無以自措也。臣之情跡危臲,不宜復廁百僚之首,卽輿人之所知,不必更陳,而所患前症,近又添劇,委頓床席,呼吸不通,勺水不下者三日,頃刻之間,若將垂絶之狀,昨日近侍之所目覩者,臣非敢一毫誣飾。以此,春宮生辰,旣不得進參於獻賀之列,明日頖宮動駕,前頭春宮入學,亦無由自力陪從,有臣如此,生不如死,乞就罪譴,以嚴公體。且臣於日昨雷變,尤有所懔惕憂懼者。夫燮理陰陽,固大臣之責,而收聲旣久之後,轟燁之異,殆甚於盛夏,臣於是夜,達宵不寐,繞壁彷徨,歷累日而不能自定也。災不虛生,警告丁寧,不知何樣禍機。伏在冥冥,君臣上下,正宜一意修省,以答天譴,而如臣病劣,一味曠職,民憂國計,竝皆抛閣,隔死如紙,望斷趨朝,責諭之下,末由自效,撫躬悲悼,益增惶悶,宜遵故事,早賜策免,改卜賢德,以濟時艱,俾臣退守本分,安意就盡,亦願殿下,深加謹天之戒,益思反省之方,頻御經筵,延訪嘉猷,申飭百工,恪勤其職,以示遇災惕勵之意焉。取進止。答曰,省箚具悉卿懇。今玆致災,亶由否德,因災策免,本非美事,卿其須體予意,安心勿辭,從容將攝。仍傳曰,遣史官往諭。
尹行敎啓曰,訓鍊都監知彀官,禁衛營·御營廳·禁軍陣敎鍊官來言,日暮後懸燈云矣,敢啓。傳曰,知道。
又啓曰,內乘來言,捲簾取稟。傳曰,捲三面。
文·武科,放榜。
戌時,大駕還宮。
還宮後,政院·玉堂·藥房問安。答曰,知道。
壬寅九月十五日午時帳殿入侍時,右議政崔錫恒所啓,臣於昨夕,承牌詣闕,得聞三司請對時,有諫臣特遞,承旨及儒臣特罷之命,雖未知筵中奏對時遣辭之如何,而不勝憂慨之忱,敢此陳達矣。蓋言官所論,只觀本事之是非,而有所從違,不可以言語之煩多,有所罪責也,明矣。今此諫官所論,則通朝公共之論,而因其奏語之枝蔓,非徒不卽允從,反降特遞之敎,實爲聖朝之過擧,則承宣之臣,請還成命,出於憂愛之忱,而亦其職責之當然也。蓋職在喉舌,王言或有未安,賞罰或未當理,則繳勅封還,其職耳。今以盡職,至被罷職之罰,已非聖世之所宜有,儒臣之反復爭論,實出於匡救之義,而輾轉激惱,亦至譴罷,聽聞所及,莫不驚惑。玉堂陳箚,喉司覆逆,至於累啓,而終靳兪許,豈料聖明之世,有此過中之擧耶?一時遞罷,在三臣,雖非大段,其在聖上從諫聽言之道,終未免拒諫遷怒之歸,所關非細。伏望更加三思,亟寢三臣遞罷之命,以光聖德,以恢言路,不勝幸甚。上曰,依爲之。出擧條
上在昌德宮。停常參·經筵。
藥房提調韓配夏,副提調南就明啓曰,伏未審夜來,聖體,若何?大妃殿氣候,亦復何如?昨日曉將事,冒夜還宮,玉體不瑕有所傷乎?臣等不任憂慮,敢來問安。答曰,知道。無事。慈殿氣候安寧矣。
大妃殿·中宮殿,藥房問安。答曰,知道。大殿,政院·玉堂問安。答曰,知道。
金致龍,以義禁府言啓曰,因鞫廳議啓,罪人金德器還發配所事,命下矣。依例發遣府羅將,還配泰川縣配所之意,敢啓。傳曰,知道。
金致龍啓曰,同副承旨李明彦,昨旣有只推之命,而今日病不仕進,卽爲牌招察任,何如?傳曰,允。
政院啓曰,日昨嶺儒李德標等之疏,有勿爲捧入之敎,故自本院還給矣,卽者德標等人,呈一疏,大意則與前略同,而辭語稍改,且論嚴鞫任敞,追獎李潛等事。此則前疏中所無之語,不可一向退却,此上疏捧入乎?敢稟。傳曰,入之。
南就明啓曰,啓下上言忠淸道六十五張,黃海道五十三張,江原道四十張內,一百十七張,分下各該司,猥濫三十七張,違格四張,啓字爻周次還入之意,敢啓。傳曰,知道。違格,仍下各該司。
李明彦啓曰,今十八日王世弟入學後,翌日陳賀頒敎文,當爲前期製進,大提學趙泰億,待明朝牌招,使之製進,何如?傳曰,允。
又以義禁府言啓曰,當此鞫獄多事之時,本府都事,不可不備員。都事一員有闕之代,令該曹口傳差出,何如?傳曰,允。
吏曹口傳政事,禁府都事申義集。
李明彦,以御營廳言啓曰,訓局與禁衛中軍,則有隨率別武士,而本廳中軍,則無帶率,故乙亥年分別武士十人,定奪差出矣。每於習操之時,各道徵番出使之際,猶有苟簡之患,別武士二人,不得已加出之意,敢啓。傳曰,知道。
金致龍啓曰,明日常參·經筵,取稟。傳曰,停。
尹行敎啓曰,小臣鞫廳坐起進去,下直,請出推案。傳曰,知道。
領議政趙泰耉五度呈辭。傳曰,安心調理。
李明彦,以司僕寺官員,以一提調意啓曰,近來牧場凡事,甚多虛疏,稅入大縮,本寺需用之苟簡,專由於此。羅州監牧官李世楷,瑞山監牧官金德龜,到任以後,多有民謗,上年所報各穀實數,比諸他牧場,尤爲減縮,不可仍置,竝改差,何如?傳曰,允。
正言趙翼命·趙鎭禧啓曰,請李翔所復官秩,亟命還奪。措語同前請鞫廳罪人李世福,減死絶島定配。措語同前健命孥籍,依議施行之命,下於去月二十八日,而乃於成命後翌日,禮曹,以健命子處絞,罪人勉之之子孝山,立後於其六寸弟性之之意,回啓判下云,臣聞來不勝駭惑之至。蓋性之,乃勉之同産,而出繼於人者也。孝山,方在爲奴之科,若後於性之,則法不緣坐,故判付旣下之後,成出立案於該曹,該曹則許從其願,喉司則循例捧入,致令應坐爲奴者,公然脫漏,國法自此大壞,後弊將至無窮。請性之繼後文書,亟命爻周,當該堂上·當該承旨,從重推考。掌令李廣道,持平鄭錫五,竝引嫌而退,坐遠聽瑩,不是異事,錯認爲嫌,元非大段。請掌令李廣道,持平鄭錫五,竝命出仕。答曰,不允。末端事及處置事,依啓。
李明彦啓曰,臺諫出仕事,命下矣。日勢已暮,待明朝出牌之意,敢啓。傳曰,知道。
大司憲鄭齊斗疏曰,伏以臣之猥被除命,自三月至今,引日踰時,未蒙處分,已三朔矣。其時不敢不冒死陳乞,以祈裁處,日夜以俟明命之下矣,伏蒙恩批乃下,未許矜納,反加優異,有非臣所敢當者,臣誠悸懼,不知置身之所。臣之情實,前後陳暴,亦已悉矣,聖鑑亦已俯燭之矣,奈何不復加諒,因循謬誤,任其朝命之久損,而益其罪戾之深重若此也?夫以邦憲之名,何等重責,而乃以不肖無用,虛竊寵命,有辱名數,其濫冒一也。當國家多事之日,假以匪據,久使重任爲虛窠,以妨朝政,其誤事二也。又微誠淺薄,不能上格天心,不有矜悶而許可,反以優容而寬假,至添負罪之重,又三也。論以數者,其罪已無所逃矣,國家不幸,凶逆之變罔極,神人共憤,天討方行,朝紳靡遑,王事多難,草莽賤臣,乃敢縻此寵遇,偃伏田野,區區螻蟻之誠,莫有所效,徒爾貽癈天職,曠缺朝位,以致國體之乖虧,其爲罪輕重,有不暇言,而其在治朝事宜,實爲非所當有者也。是將一日虛度,罪深一日,玆不敢避干瀆之爲懼,仰以申籲至此。伏乞聖明,特加尠察,不復遲留,亟命刊正而釐處之,則聖朝裁物之化,臣實與焉。臣不勝至願,臣無任惶隕煎灼瀝血祈懇之至。謹昧死以聞。五月疏
又疏曰,伏以臣以憲職之命,再上陳乞,祈賜勘正,跧伏俟命,且已半歲,至今未蒙處分,日夜悚蹙矣,不意七月中,伏承有旨,復下以臣爲世弟侍講院贊善,使之上來,臣益不勝惶隕戰悸,不知所措。臣於昔年,嘗有猥被胄筵參侍之末,而臣冒死自陳,不敢聞命之狀,聖明想已下燭之矣。況今贊善之職,特爲春宮輔導之設,爲任自異,豈是如臣愚賤百無近似,且耄弊垂死之身所可堪擬,臣實切震越,竊伏以俟刊正,亦且數月,第以前日陳懇,未蒙批下,而新命荐加,彌增窮縮,不敢疊有申瀆,仰以自訴,隙駟之頃,禫除已畢,太室禮成,臣民之哀慶,俱至矣。顧此草莽之賤,莫敢伸螻蟻之忱,而及此之時,自朝廷,宜有變通,亟許釐改也,亦明矣。臣常翹首以仰,而迄今成命未下,處分未聞,臣誠莫曉其何故,而其在臣身,罪累之深,則日以山積矣。竊伏聞今者,春宮將入太學,齒胄之禮,期日已迫,雖是平常侍講之任,有非臣所敢當議,至如當此盛禮之日,乃反虛帶重責,曠日彌久,致使宮官不備,講職有闕,區區賤分,廢缺無餘,臣罪至此尤萬萬矣。玆不敢復顧體例之有拘,臣分之僭越,輒復仰首申籲,重干宸嚴,伏乞聖明,下臣此疏,亟命刊改臣先後所授之職,收其召旨,仍令勘臣虛紆寵命,愚迷積逋之罪,以尊朝令,以全私分,終俾臣得釋於罪負之重,千萬幸甚。臣無任惶懼震慄煎迫祈懇之至。謹昧死以聞。九月疏答曰,省疏具悉。今玆疏旨,出於尊賢之意,卿其勿辭,安意上來察職。前後兩疏一時下批
上在昌德宮。停常參·經筵。
領議政趙泰耉六度呈辭。傳于金致龍曰,安心調理。
李明彦啓曰,明日王世弟入學相値,視事頉稟。傳曰,知道。
又啓曰,來二十一日輪對日次,而討逆頒敎相値,頉稟。傳曰,知道。
金致龍啓曰,訓鍊都監知彀官來言,四更一點結陣後,懸燈刁斗,天明後落燈云矣,敢啓。傳曰,知道。
又啓曰,右承旨趙景命,頃於在直之日,身病猝劇,稟啓遞改矣。翌日又除本職,而病情尙今危篤,實無供職之勢,出納重地,不可久曠,合有變通之道,何以爲之?敢稟。傳曰,改差。
假注書李廷錫有頉,代以韓師得爲之。
洪聖輔有頉,代以韓師善爲之。
事變假注書趙迪命有頉,代以金浩爲之。
李明彦啓曰,卽者禁府都事,以大臣意來言,鞫廳,今方開坐,而掌令李景說,方以避嫌事詣闕,臺諫出去之後,勢將不得開坐,卽今鞫事,一時爲急,其代令本院,牌招替送云,新除授持平金始燁,卽爲牌招,使之進參,何如?傳曰,允。
又以問事郞廳,以鞫廳大臣意言啓曰,今日鞫坐,禁府堂上,不可不備員,而同義禁金始煥,夜來身病猝重,今方陳疏,同義禁金一鏡,以病不進,金一鏡,卽爲牌招,以爲備員開坐之地,何如?傳曰,允。
又以禮曹言啓曰,因臺啓,性之繼後文書,亟命爻周事,允下矣。性之繼後子孝山,卽爲罷養,收取立案爻周之意,敢啓。傳曰,知道。
又以禁府言啓曰,因臺啓,莅斬罪人健命,孥籍命下翌日,其孫孝山出繼立案成出,致令應坐者脫漏,文書,亟命爻周事,命下矣。孝山,依律文爲奴,定屬於全羅道臨陂縣,而發遣府羅將,押付配所之意,敢啓。傳曰,知道。
又以義禁府言啓曰,罪人李明翼,旣已減死,決杖一百,流三千里照律啓下矣。明翼,本以杖斃罪人弘述緣坐,舒川郡爲奴,今準三千里之限,移定配所以入,而仍令爲奴之意,敢啓。傳曰,知道。
又以兵曹言啓曰,今九月十七日,幼學金海楫稱名人,自耀金門入來,差備門外〈擊錚〉,極爲駭愕。令攸司囚禁治罪,同門守門將金弘甲,常時不能禁斷雜人,以致闌入,亦難免其責,推考,何如?傳曰,允。
以持平鄭錫五牌不進,罷職傳旨,傳于李明彦曰,推考傳旨捧入。
又啓曰,假注書韓師得,事變假注書金浩,時無職名,依例付軍職,冠帶常仕,何如?傳曰,允。
又以問事郞廳,以鞫廳大臣意言啓曰,王世弟入學,在於明日,而酌獻禮正時,定以寅正,出宮時刻,定於寅初,判義禁李光佐,同義禁金一鏡,以賓客當爲進參,臣亦當進參,推鞫姑停之意,敢啓。傳曰,知道。
又以訓鍊都監言啓曰,都監分授都城北二營近處及彰義門西邊體城兩處頹毁處,今已畢築之意,敢啓。傳曰,知道。
又啓曰,監·兵使遞來後,密符親納,例也,而前全羅監司權重經,稱以情勢難安,使其軍官替納,殊甚未安,推考警責,何如?傳曰,允。
掌令李景說·李廣道啓曰,臣等於日昨筵中,以論罷戶曹判書金演事,相議陳啓矣。卽伏見執義李德壽之疏,則有曰,晩成罪名,不甚明白,比之諸囚,似爲有間。演,苟有夙昔情好之舊,何害一問,又引欒布哭彭越及先正臣金安國事,以論啓致罪,大以爲非,臣於此,不勝駭惑慨惋之至。夫晩成之同參逆謀情節,考諸推案,參以向日臺啓,不啻狼藉,而只緣不加刑訊,徑先自斃之故,營護之論,至發於臺閣之上,可勝痛哉?方任忠兵之李鳳祥,無端內遷,故爲作窠之地,爲賊所忌,而李森,汲汲出補,曲副凶逆之計,終使便於任使之就章,得差李森之代,其和應之迹,有同泥獸之鬪,渠雖以因大臣分付,出送李森爲自解之辭,而此則有不然者,小札控囑,差人閫任,已有綢繆之疑,況其小札中,三木出爲忠兵之說,卽日傳播,無人不聞,其破字隱語,密相托囑者,非同謀而果如是乎?況宗社大計之說,宰臣言之,名官傳之,三司聞之,至發於臺啓,其陰謀凶計,不待按問,已自明白彰露,而王法終未快伸,輿情久益憤鬱,爲今日臣子者,皆有同仇之義,則何可以夙昔情好之舊,遽議其弔死問生之節也?此臺啓之所以發,而少伸公議者也。今者右僚,抑獨何心?直爲此罪名,不甚明白等語,顯有顧藉之意,臣竊爲惜之。噫,易將,卽陳兵之根柢,而奉行片札者,晩成也,聯箚乃廢君之機括,而夸詡以大計者,晩成也。凶圖逆節,如彼彰著,而猶謂之罪不明白,臣未知犯得何樣罪狀者,方可謂之逆,而歸之於明白之科耶?臣等未諳典故,先正臣金安國所存恤罹鞫死者,未知何人,而其情犯,果如晩成者,則先正,豈肯弔其孤而恤其家耶?至於欒布,卽彭越之臣也。奏事頭下,乃臣爲其主之義,則方諸今日重臣之事,尤萬萬不相襯着,誠未滿一哂,循是說也。雖罪關凶逆,而若或徑斃,幸免伏法,則不思沐浴之義,只念夙昔之好,一切活看往來,交際無間平日然後,方可合於含弘敦重底道理耶?右僚職在臺憲,不顧公議,爲一漏網之大憝,分疏至此,臣等,竊爲世道發一慨也。雖然,臣等以當初陳啓之人,旣被其苛摘人罪之斥,何可一刻晏然於臺次乎?請命遞斥臣等之職。答曰,勿辭。
李明彦啓曰,掌令李景說·李廣道,再啓煩瀆,退待物論矣。傳曰,知道。
正言趙翼命·趙鎭禧啓曰,李翔事。措辭見上臣等伏見禁府啓目,有鞫廳罪人李世福,勘以減一等,流三千里,竊不勝訝惑之至,臣等雖未知法典之如何,而二百兩齎去,周旋西間之說,渠亦不能發明,雖云晩後,始知用於世相云,而自明之辭,不足取信。況其所坐,旣是交通知情,則交通宮禁,何等極罪,而減其一等,只貸其死則可矣,投流輕典,大有乖於嚴懲討之道。請鞫廳罪人李世福,減死絶島定配,執義李德壽,行己麤鄙,處心譎詐,曾在凶賊之鴟張也,稱以世交,附麗逆集,賣官獻諂,靡所不至,受其掦詡,遍歷三司,而只誇能言,不一開口,及夫凶黨伏法之後,迺反擧首掦眉,欲掩前迹,以爲逆集父子,罪合戮屍,見之者熟看其面,聽之者無不拍掌,此向日臺章之所以發,而回互舊態,猶不全除,托以陳戒,投進一疏,營救晩成,肆然無忌,干預易將,受集書囑之事,晩成不能自明,而德壽乃欲明之,以爲罪名,不甚明白。身居臺閣,右袒逆黨,此誠世道之一大變,而又復艱難下語,逶迤爲說,外救被論之兩臣,實售護逆之私意,德壽一身,變幻百千,彼兩臣者,雖因一時之微失,偶遭臺參,顧何籍於渠之分疏,而乃爲此求媚投合之計,此誠兩臣之所羞也。德壽雖因欲救柳鳳輝之一事,爲人所貰,而其前後心迹,綻露無餘,不可以一善而掩百過。如此首尾互換,鄙麤無恥之人,不合置諸臺閣之上,以貽一世搢紳之羞,請執義李德壽,削去仕版。答曰,不允。第二件事,依啓。
執義李德壽疏曰,伏以臺疏論臣,爲日已久,而迄今批旨見靳,臣固不敢靦然趨命,有若無故之人,亦惟內省,而知風裁言論,非臣之長,故尤不敢冒居於風憲之地,呈疏呈單,一味見却,縮伏憂惶,無地自容。至於春坊兼任,不但聽瑩之病,妨於勸講,旣爲玉署·銓部例兼之職,則尤何敢唐突冒出,以益一世之嗤點哉?伏乞聖明,旣察公議,又諒私情,將臣本兼兩任,竝許鐫免,不勝幸甚。臣聞昨日筵中,有三臣遞罷之命,夫三臣所陳之言,雖中人以下,受之而宜無可怒,曾謂聖明,乃有此過中之擧耶?臣死罪,竊覘殿下之意,必厭苦其久於陳奏,有妨靜攝,遂以爲不罷其職,當不告退於是,隨加譴罰,俾卽逬出,噫,苟其然者,殿下之不能推誠待下,其亦甚矣。曷不直以諭之曰,予病不耐久接臣僚,凡若所論,雖支節重複,其大意則固已領之,姑宜罷對,以俟異日,不然者,宜以文字書進,如此有何不可,而今乃甲之怒而乙之移?言纔發而罪已隨,罷斥之擧,發於倉卒,誠實之道,閼於咫尺,臣切惜之。念今天怒於上,歲飢於下,朝著有不靖之端,民心有渙散之漸,環顧中外,百爲頹弛,尙恃聖明在上,慈仁寬裕,必將大有所爲,而乃今因一微細,過加激惱,此殆平日涵養,全無得力,以致隨事闖發,不自覺察,然則臣之所深憂,不專在於三臣之獲罪而已。玆控短疏,略貢愚忱,惟聖明,加意澄省,益留意於本源之上,使發於施爲者,中而無過,誠而必純,臣不勝區區大願。臣又聞戶曹判書金演,以弔問李晩成,至遭罷職之啓,夫晩成罪名,不甚明白,比之諸囚,似爲有間,演苟有夙昔情好之篤,何害於一問,欒布哭彭越,而漢未嘗罪,先正臣金安國所親友,有罹鞫獄死者,弔其孤而恤其家,世稱其德。蓋先儒有言,君子之過,失於厚,小人之過,失於薄,君子之過,失於慈,小人之過,失於忍,今演之過,亦不過失於厚,失於慈而已,又何至於論啓致罪乎?頃日沈珙之被論,臣心知其本情之可恕,而適候前疏之批,因以徑遞,不及有所開陳,每以爲恨,今演比珙,雖不類而謂宜推恕,敢此附陳。大抵苛摘人罪,本爲衰世習氣,況今鞫獄,幾當收殺之際,尤宜繼之以含弘敦重,以鎭人心,古之善爲國者,其道蓋如此,臣非有所私於演也。臣坐構短疏,未及呈而聞因大臣所達,三臣特罷之命,已爲收還,轉環之羙,孰不欽仰?臣之此疏,旣不專爲三臣而發,實寓區區陳戒之忱,故敢遂投呈,惟殿下,竝賜垂察焉。答曰,省疏具悉。疏中陳戒之言切實,可不留意焉。爾其勿辭,從速察職。
副應敎李德壽疏曰,伏以頃者臺臣之疏,在臣卽一良箴,賑廳之啓,在臣便一橫厄,臣固受而無慍,然其自靖之義,有不當以良箴與橫厄爲諉。冒沒趨承於除旨之下,而日昨講院新命,適及於敬寧殿浴主之時,臣旣差大祝之任,時刻已迫,推移無路,遂不免乍出承命,已事而退,愧汗如瀉,誠不自意,玉署東壁之命,又下於隔日之間,顧此地望,比舊尤別,不但臣心憂惕,恨無地縫可入。若使臺臣論之,奚但以爲不可而已哉?蓋臺臣所以歷數臣短者,政使臣,自狀其實,又豈能襯切若此?至於優長文詞等說,臣於蟲篆末技,亦不猶人,特臺臣,過於忠厚,不欲一筆抹倒,故爲此抑揚語耳。噫,臣於世所謂淸要之職,久已自畫,然人之有素定者,恩旨之稠洊,儕友之牽挽,或不免有一出之時,臣之定力,豈能自保其無所變哉?今得臺臣之提警,庶得內省,本分益加斂縮,臣之受賜於臺臣,大矣。至於賑廳草記,其所蹈籍魚肉,尤無餘地,臣不欲有辨,而亦有不得不略及者,夫峽邑錢貴,難於賣買,人孰不知,而該廳,强所難强,督促之令,前後相望,累次論報,哀籲多端,而終不見許,則分授穀物於民間,轉賣隣境,其間拘係鞭扑,又復紛然,其艱辛拮据之狀,宜見愍恤於上司,而最後關文,詬詈尤盛,僕隷之賤,殆不能堪,旣欲替刑,座首促報姓名,又將入啓致罪,以懲怠慢,臣誠駑怯,固宜隱忍甘受,而口占報詞之際,自發慨惜之語,重觸疑怒,僇辱轉加,皆臣自取,尙誰咎哉?但所謂名官使氣等說,有足令人噴飯者,隨其所處之職名,旋有不厭之人言,到今一日之內,左靡右戞,七尺之軀,無地容頓。臣而亦爲名官,其孰不爲名官,求罪太深,題外下語,臣竊爲年高重臣,惜此口氣也。念臣拙澁,得之天賦,鶴長鳬短,竟不可移觀,世之淬厲進用者,必其人有可觀風裁。不然則類多言論慷慨,獨臣,環顧其中,曾無寸長,在今簪紳,無可比數民社之責,尙懼不稱淸要之地,尤豈夢想,而畢竟逢怒見詆,疏啓紛然,臣方反躬自省之不暇,其又敢尤人乎?伏乞聖明,亟遞臣職,仍命刊臣姓名於瀛錄及銓薦,使臺議伸而人心快,不勝萬幸。答曰,省疏具悉。疏辭,令該曹廟堂稟處,爾其勿辭,從速察職。
壬寅九月十七日午時,上御熙政堂。承旨持公事召對入侍時,同副承旨李明彦,校理權益淳,副修撰李承源,假注書李廷錫,記事官宋寅明·申致雲。
李明彦,讀平安監司李眞儉狀啓,進箋文事,啓下。讀平安監司李眞儉狀啓,中和府使閔弘洙考覆罪人逃躱事,啓下。讀黃海兵使趙世望巡歷點閱事,啓下。
權益淳,讀自夏主及魏人戰敗走上邽,魏取安定·隴西,止魏改代爲萬年,尋復舊號。李承源,繼讀自夏五月,宋太保王弘卒,止宋謝靈運,有罪死。承源曰,宋之壽陽,土荒民散,城郭頹敗,盜賊公行,而豫州刺史義頎,隨宜經理,境內安業,道不拾遺,城郭完實,遂爲盛藩,蓋近民之官,莫如守令,當此歲飢民貧之日,擇守令爲急務,各別申勅。銓曹,俾擇守令。則庶有益於救民之道矣。益淳曰,近民之官,苟能詳知生民疾苦,盡心救恤,則民得以蘇息,卽今八路災荒,救民之策,惟在於擇差守令,另飭選曹宜矣。
益淳曰,魏主,克滑臺,告廟饗士,賜復戰士,故劉絜因此進言,使郡國之民,亦復一歲之租,而以弘覆育之道,蓋民爲邦本,本固邦寧,而近年以來,連値凶荒,八疏民生,無不困悴,加以向來秉國之輩,專事剝割,小民如在塗炭。卽今新化之初,宜有別樣慰撫之道,以示覆育之意,故因文義敢達。李明彦曰,儒臣所達是矣,卽今八路年事孔慘,廟堂必講究賙賑之策,而儲蓄空虛,有同無麫之不托,不知所以爲計也。向者該曹,以初不落種者,謂之懶農,全不給災,故民皆落莫,此則有司存焉,非筵臣所知,而當此民事孔棘之日,不敢不達矣。益淳曰,臣上年,奉命檢覈嶺南矣。上年農事大歉,而朝家只給全災,各邑守宰,㤼於朝令,全災之外,不敢給災,雖一斗落堇收一二斗者,多不給災,故窮民斥賣家藏,備納租稅,情甚可矜。今年凶荒,比上年尤甚,而只給九分災云,雖給七八分災,猶恐民不能均被其惠,況不給初不落種之災乎?明彦曰,儒臣之言,在於惠民,而有司之慮,在於恤費,雖給九分災,守令方便爲之,亦有蒙惠之道,若給七八分,則恐有多失實結之弊矣。益淳曰,承旨之言,亦有所見,而事體則誠不然矣。隨其被災,從實給災,使民無白地徵稅之弊,此固朝家恤民之道,豈可預慮守令之瞞報,經費之有損,而不許分災乎?若自朝家,量入爲出,則自無經用不足之歎,申飭監司,則自無災結暪報之弊矣。至於初不付種,不許給災,乃常年懲戒惰農之事,非災年所可行者矣。明彦曰,初不落種處,不給災者,雖有事目,而此蓋出於警惰農之意也。今年則暵乾太甚,雖非懶農,無可奈何,不可以有事目而不許給災,初不付種處給災,何如?上曰,依爲之。出擧條承源曰,長孫道生,性淸儉,一熊皮鄣泥數十年不易,魏主使歌工,歷頌群臣曰,智如崔浩,廉如道生,此乃激勸群臣之意也。蓋淸白,最可崇獎,朝家每於都政,有淸白吏子孫各別錄用之敎,而銓曹不能奉行,徒歸文具,雖有按贜之法,査覈之際,輒致白脫,故淸白之操,無所激勸,貪贜之吏,無所懲畏。請自今,褒奬淸白之吏,嚴勅贜吏之法。益淳曰,下番所達,誠是矣。魏主,夷狄之君,猶尙淸儉之節,而歷頌群臣,蓋出於激勵之道也。淸儉一節,固人之美行,孰不欲行之,而居官淸白者甚鮮,降至末世,貪濁居多,廉白絶少,今因文義,臣有所仰達之事矣。故相臣柳尙運,平生立朝事君本末,不待臣言,聖明必已下燭,不敢煩達,而廉儉一節,亦特異於人,所居家舍狹陋,不蔽風雨,其子姪,襲其素朴之風,家舍亦皆狹小,人皆稱道,世所罕有,合有褒美之典。且性本謙挹,遺令勿請諡,故其家遵其意,不敢請諡,自前大臣之如此者,朝家特命贈諡,以示崇奬之意,故敢達。上曰,依爲之。出擧條又曰,故判書臣尹趾仁,亦忠謹廉儉,近世所無,以平安監司時一事言之,人所難及矣。平壤,素稱雄富,前後按道之人,多尙華侈,而尹趾仁,曾爲方伯時,幕裨,新造小畵屛以進,趾仁曰,吾本無家舍,雖有此屛,將何所施?卽令焚於前庭,西路之人,至今傳說,以爲美談,亦合有褒奬之典矣。承源曰,尹趾仁,爲關西方伯時,臣待罪於管下,稔見其居官淸謹之狀,雖未知古人淸白之如何,以耳目之所聞見,尹趾仁之淸白,實是近世所未有,宜有褒奬之擧矣。李明彦曰,尹趾仁廉白,世所共知,其卒也,在於楊根地,而世或傳之爲餓死。身經平安監司·吏兵判,而有此飢餓之說,其廉操,槪可知矣,上無發落。益淳又曰,自古明君,必以得人才爲急務,魏主,雖夷狄之君,亦重賢雋之才,收用世胄,禮徵遺逸,而其時崔浩,欲大整流品,明辨姓族,因此得罪於衆,上古治隆之世,爲國擧賢,而降及末世,公道不行,私意橫流,遂成風習,不能擇賢,欲矯流弊,輒皆招謗,古今皆然,甚可慨也。至於我朝,不分賢愚,專尙世閥,草野之士,尤不收用,臣上年,奉命掌試嶺南,觀其文詞,雖京華士子,亦所難及。蓋嶺南,以先賢之鄕,異於他道,勤攻文學,而聞數十年來,朝家全不收用,故汨沒窮寒,人無興起之心,專務農業,不事文學云。我朝士夫先系,多出於兩南,而到今朝家,漸不收拾,使人心摧沮暴棄,人才自至消亡,可勝歎哉?昨年刑曹判書趙泰億,爲方伯時,亦陳疏備陳此狀,而亦未見施,嶺人至今恨之云。臣旣有所聞見,故竝此仰達,宜勅選曹,收拾草野人才,似好矣。明彦曰,臣亦以暗行御史,往見嶺南,嶺南,古稱人才府庫,士子勤業,至有爇松明達夜讀書者,而近來嶺人登科者,多不收用,往往枯死於田野,故人無興起之心,專意生産,多抛學業,非復平日之嶺南,豈不可惜乎?臣於御史書啓中,亦及收用事,至於覆啓,而終無實效,不免爲備局故紙矣。益淳曰,臣與承旨,目見嶺南之事,故以此仰達,而湖西·湖南,皆是士夫之鄕,而其餘各道,亦豈無可用之人才乎?宜有各別收用,激勸興起之道,故敢此仰達矣。
上在昌德宮。停常參·經筵。
自昧爽至辰時,有霧氣。
南就明啓曰,明日陳賀相値,視事頉稟。傳曰,知道。
大妃殿·大殿·中宮殿,王世弟,文廟擧動入幕次後,遣宮官問安。答曰,知道。王世弟還宮後,政院·玉堂問安。答曰,知道。
李明彦,以都摠府言啓曰,今日入直內三廳武兼禁軍及軍兵等當爲中日習射,而王世弟入學相値,不得爲之之意,敢啓。傳曰,知道。
以領議政趙泰耉七度呈辭,傳于南就明曰,安心調理。
南就明啓曰,假注書韓師善,時無職名,依例付軍職,冠帶常仕,何如?傳曰,允。
又啓曰,明日陳賀時,承旨不可不備員,而一員未差,左副承旨朴熙晉,右副承旨尹行敎,俱爲病不仕進,竝卽牌招察任,承旨有闕之代,政官卽爲牌招,以在京無故人差出,仍卽牌招,何如?傳曰,允。
有政。吏批,判書李光佐進,參判未差,參議李眞儒進,左副承旨朴熙晉進。兵批,判書李肇病,參判金重器病,參議朴彙登進,參知柳鳳徵入學陪衛進,左副承旨朴熙晉進。吏批啓曰,慶尙左道京試官趙遠命呈狀內,素患痰嗽之症,今至三年,遇寒輒劇,觸寒登程,勢必添重,趁今變通,俾無公私狼狽之患云,病勢如此,則當此試期迫頭之日,不可强令往赴,趙遠命京試官之任,改差,何如?傳曰,允。又啓曰,卽接司饔院移文,則直長黃尙老,情勢難安,親病危重,斯速變通云。典設司別檢趙尙綱呈狀內,重患毒痁,出仕無期云,俱難强令察任,竝改差,何如?傳曰,允。以朴弼夢爲承旨,鄭齊斗爲吏曹參判,鄭思孝爲刑曹參議,鄭錫三爲司諫,梁廷虎爲司成,成德潤爲兵曹佐郞,曺夏章爲平壤庶尹,徐命淵爲中和府使,沈㙉爲高山察訪,李徵夏爲敦寧都正,金一境爲大司憲,瓦署別提黃爾英,今加通政,資窮陞堂上。兵批,以趙景命·李世德單付副護軍,韓師得·金浩·韓師善單付副司正。
以左副承旨尹行敎牌不進罷職傳旨,傳于李明彦曰,推考傳旨捧入。
李明彦,以賑恤廳言啓曰,全羅道全州·臨陂兩邑境內南鰲堤,松鶴洞近處,有可落種子累千石之地,而自是乾畓,若無天雨,不得立種,其地民人,願爲築筒,若灌水蒙利,則當定納水稅云。此係爲萬民蒙利之處,故自本廳,別定監官,多費物力,築筒貯水矣。春夏旱災,比前雖甚,筒下民田,擧皆蒙利,今秋禾穀,亦已登稔云,本廳郞廳,給馬下送,使摘奸詳察虛實後,完定稅穀,以充其所費物力,而且兩湖大同儲置米,戊戌以後,尙未摘奸,不無虛疎之慮。兩道沿路各邑儲置米,兼爲抽栍摘奸,何如?傳曰,允。
朴熙晉,以兵曹言啓曰,今九月二十日,盤松亭良中,都摠府,眼同禁軍等,戎器點考設行爲白乎矣,有故則退行,何如?傳曰,允。
李明彦,以漢城府言啓曰,謀逆罪人洪采正刑之後,因義禁府啓辭,其當坐族屬,令漢城府分付五部,査出牒報事,捧承傳,卽時知委五部,使之訪問各契,一從所報,轉報于義禁府,以爲依律文擧行之地矣。洪采女兒,落漏於當部成冊之說,自臣府有所風聞,部吏洞任及洪采婢子,一倂捉來,各別嚴覈,則洪采之女鳳愛,年九歲兒一口,當初洞任手本中,明白書呈,而當部主簿蔡光夏,在外未肅拜,參奉南鶴齡,以赦文差使出去,西部參奉閔震煌,兼官故,書員輩,乘時弄奸,瞞告兼官,莫重緣坐成冊,有此漏書之弊,該吏情狀,殊極痛駭。令攸司囚禁重治,該部兼官,雖與實官有異,亦難免疎漏不察之責,從重推考,而槪洪采,入於其父相安戶籍率下,而其女鳳愛,初不載錄,故自本府無他憑考之路,一從該部之成冊,致有落漏之擧,臣府亦難不能檢飭之失,惶恐敢啓。傳曰,知道。
朴熙晉,以禮曹言啓曰,今九月二十九日,惠順慈敬王大妃殿誕日,王世弟百官陳賀及命婦朝賀,磨鍊節目,依所啓施行事,判下矣。在前陳賀時,依例行禮於外庭,而至於命婦朝賀,則權停矣。今則何以爲之?敢稟。傳曰,權停。
李明彦,以義禁府言啓曰,正刑罪人洪采女鳳愛,自漢城府,追後査出,今始牒報,故依律文緣坐爲婢,定屬於江原道橫城縣,而鳳愛,下去洪川地云,依例發遣府羅將,仍令押付配所之意,敢啓。傳曰,知道。
又以摠戎廳言啓曰,曾在二去壬辰年及去庚申年逆家奴婢十四口,啓下劃屬本廳,得以使喚矣。戊戌秋,因司憲府定奪,奴四口,移屬墨尺之後,卽今除其逃老,故侍丁等雜頉,只存奴婢各一口,而凡諸使役,極甚苟簡。今番逆家籍沒奴婢中,有根着者,限以十口,令該院劃給本廳,以爲使喚貌樣之地,何如?傳曰,允。
以同副承旨朴弼夢牌不進,罷職傳旨,傳于朴熙晉曰,推考傳旨捧入。
金致龍啓曰,明日陳賀時,承旨不可不備員,左副承旨尹行敎,雖稱有身病,更爲牌招,同副承旨朴弼夢,旣有只推之命,明日待開門,卽爲一體牌招,何如?傳曰,允。
持平金始燁,正言趙翼命·趙鎭禧啓曰,四凶之惡,固無彼此,三手之逆,不甚輕重。泰采,卽四凶之一,而謀廢君父,卽三手中所謂平地手也。泰采特以巧猾陰譎之故,外掩投合之迹,內懷觀望之計,前冬備忘再下之後,天位無可安之勢,凶圖有必成之機,則無復顧忌,專以擔當,以爲立功之計,庭籲將輟,諸宰抗爭,則遊辭閃弄,詐許明日之更設,密地和應,潛上半夜之聯箚,唯恐事機之或誤,凶計之未逞,其恣行脑臆,同惡相濟之迹,實無首從之別。爲人臣子者,負此惡逆,豈可一日容息於覆載之間哉?今者群凶竝戮,三手方治,而獨於泰采,尙靳允兪,王法猶未快伸,輿憤因此益激,請圍籬安置罪人泰采,亟命按律處斷。答曰,勿煩。
持平金始燁啓曰,請門黜罪人李喜朝,亟命極邊遠竄。答曰,不允。措辭見上請還收遠竄罪人閔鎭遠放釋之命。答曰,不允。措辭見上請故承旨金普澤,追奪官爵。答曰,不允。措辭見上請戶曹判書金演,罷職。答曰,不允。措辭見上近來紀綱解弛,怠慢成習,雖以日昨謁聖時言之,親臨試士,何等事體,而因收券官之趁不入來,呈券紛然,而未卽編次,臨時招呼,擧措顚倒,其慢不待令之狀,誠極可駭。請伊日收券官,竝命罷職。答曰,依啓。掌令李景說·李廣道,以引嫌而退,僚疏謬戾,臺劾旣發,苛摘之斥,何足爲嫌?請掌令李景說·李廣道,竝命出仕。答曰,依啓。避辭見上
李明彦啓曰,掌令李景說·李廣道出仕事,命下矣。今已夜深,待明朝出牌之意,敢啓。傳曰,知道。
正言趙翼命·趙鎭禧啓曰,請李翔所復官秩,亟命還奪。答曰,勿煩。措辭見上執義李德壽,行己處心,甚不純正,曾在凶賊之鴟張也,稱以世交,附麗逆集,賣官獻謟,靡所不至,受其揚詡,遍歷三司,而只誇能言,不一開口,及夫凶黨伏法之後,乃返擧首揚眉,欲掩前迹,至以逆集父子罪合戮屍之說,倡言於稠坐之中,傍聽者無不掩口而心笑。其隨時俯仰,固已可惡,而回互舊態,猶不全除,托以陳戒,投進一疏,營救晩成,肆然無忌,干預昜將,受集書囑之事,晩成不能自明,而德壽乃欲明之,以爲罪名不審明白。身居臺閣,右袒逆黨,此誠世道之一大變,而又復艱難下語,逶迤爲說,外救被論之兩臣,實售護逆之私意,德壽一身,變幻百千。彼兩臣者,雖因一時之㣲失,偶遭臺參,顧何藉於渠之分疏,而乃爲此求媚投合之計,此實兩臣之所羞也。德壽雖因欲救柳鳳輝之一事,爲世所貰,而其前後心跡,綻露無餘,不可以一善而掩百過,如此首尾互換,鄙屈無恥之人,不合置諸臺閣之上,以貽一世縉紳之羞,請執義李德壽,削去仕版。答曰,勿煩。
上在昌德宮。停常參·經筵。
大殿親臨陳賀後,藥房問安。答曰,知道。
朴熙晉啓曰,明日常參·經筵,取稟。傳曰,停。
南就明啓曰,今日持公事入侍日次,而陳賀相値,頉稟。傳曰,知道。
又啓,吏曹郞廳來言,百官加下批政事,取稟。傳曰,當日爲之。
藥房提調韓配夏,副提調南就明啓曰,伏未審此時,聖體,若何?大妃殿氣候,亦復何如?今日,是入診日次,與陳賀相値,不得啓請矣。臣等不任憂慮,敢來問安。答曰,知道。無事。慈殿氣候安寧矣。大妃殿·中宮殿,藥房口傳問安。答曰,知道。
傳于李明彦曰,頒赦百官加爲之。
領議政趙泰耉八度呈辭,傳于南就明曰,安心調理。
李明彦啓曰,頒赦百官加爲之事,命下矣。大提學趙泰億,卽爲牌招,赦句添入之意,敢啓。傳曰,知道。
又啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下,竝宥。
又啓曰,卽者禁府都事,以大臣意來言,今日當爲鞫坐,而陳賀相値,不得開坐云矣,敢啓。傳曰,知道。
又啓曰,在前頒敎之後,有時推蕩滌之規矣。卽今未承受推考傳旨三十九張,自本院爻周之意,敢啓。傳曰,知道。
南就明,以吏曹言啓曰,在前頒赦時,例有別歲抄之事,今則何以爲之?敢稟。傳曰,別單書入。
又啓曰,別歲抄書入事,命下矣。準期不敍,褒貶居中·居下,竝書入乎?敢稟。傳曰,依爲之。
備邊司啓曰,都目大政,今已過時,不可不急速設行,而兵曹判書李肇,因謁聖擧動,旣已出肅之後,旋卽引入,今日賀班,又不進參,事甚未安。卽爲牌招,使於今月內設行大政,何如?傳曰,允。
傳于南就明曰,世弟酌獻禮及入學時傅及宮官以下執事儒生等,竝依例書啓。
假注書韓師得有頉,代以李日躋爲之。
朴弼夢啓曰,今二十一日討逆頒敎文,前期製進,大提學趙泰億,明日待開門牌招,使之製進,何如?傳曰,允。
朴弼夢,以吏曹言啓曰,本曹佐郞尹淳,與參判鄭薺斗妻,同姓三寸叔姪相避,佐郞尹淳,依例改差,何如?傳曰,允。
吏批啓曰,新除授大靜縣監辛璞戶奴呈狀內,前縣監南壽賢,卽妻同姓三寸叔,法當相避云,交承相避,載在法文,改差,何如?傳曰,允。
有政。吏批,行判書李光佐進,參判鄭齊斗在外未肅拜,參議李眞儒病,同副承旨朴弼夢進。兵批,判書李肇,參判金重器,參知柳鳳徵病,參議朴彙登,同副承旨朴弼夢進,百官加下批,以任舜元爲左承旨,李師尙爲兼同義禁,李世德爲奉常正,趙景命爲判決事,李載亨爲內侍敎官,趙龜命爲永禧殿參奉,李顯良爲厚陵參奉,李友仁爲厚陵參奉,洪晉猷爲獻陵參奉,徐宗玉爲崇陵參奉,李世庚爲昌陵參奉,李世柱爲禮曹正郞,尹容單付檢閱,金洌單付養賢主簿,尹行敎單付副護軍,知製敎,李世德·鄭壽期·鄭錫三·李承源·金始爀·尹聖時·柳弼垣·李明誼·金尙奎·李顯章·權益寬·權益淳·趙遠命·尹游·權斗經·李眞淳·趙鎭禧·李匡輔·朴弼夔·李巨源·姜必愼·洪重徵。
藥房口傳啓曰,生鹿項血進御事,前已定奪矣。今者生鹿二頭,自全羅監營封進,而遠地載來,未免瘦瘠,今方喂養圈中,待其肥澤頂色,取進之意,敢啓。傳曰,知道。
李明彦啓曰,禁府都事,以大臣意來言,明朝當爲鞫坐,而禁府堂上,不可不備員,同義禁差出後,卽爲牌招,以爲趁早開坐之地云,而下批之際,夜已深矣。新除授同義禁李師尙,待開門牌招,使之參鞫,何如?傳曰,允。
備忘記,傳于李明彦曰,永徽殿改題主時,題主官都承旨南就明加資,浴主大祝副司果金始爀,玉冊文製述官提學金一鏡,書寫大司成李師尙,敎命文製述官大司成李師尙,書寫官佐郞尹淳,篆文書寫官參議李眞儒,篆文書寫官留守李世最,各熟馬一匹,左通禮韓在垣,右通禮尹就履,相禮金獻之,各半熟馬一匹賜給。神主造成監官參奉鄭敞善,六品遷轉,殿參奉李相華·李邦鎭,竝陞敍,尙瑞院直長鄭希泰,副直長趙明震及諸執事以下司鑰姜信興·曺孝彬·田禹相,各加一資,資窮者代加。奏時官前司果李泰震等七人,各不粧弓一張賜給,員役等,令該曹米布分等磨鍊題給。中宮殿冊禮時,敎命差備張厚載·李世平,玉冊差備鄭重明·許有章,金寶差備黃道晟·劉世基,命服差備孫荊佐·文以郁,竝加資。尙傳崔千齡,半熟馬一匹賜給,各差備十六員,各加一資,資窮者代加。致詞函差備閔弘亮,上弦弓一張賜給,尊崇都監都提調領中樞府事金宇杭勿論,領議政趙泰耉,鞍具馬一匹賜給,提調,判書李光佐·金演·李台佐,參判金一鏡,都廳,舍人沈珙,竝加資,正李濟,熟馬一匹,持平朴弼夢,正金啓煥,各半熟馬一匹賜給。郞廳正郞李錫祿,佐郞趙鳳命,主簿柳鳳齡,副司果李世璉,判官曺夏章,竝陞敍,都事李敬躋,半熟馬一匹,佐郞柳綏,正郞金翰運,副司果趙命徽,佐郞李師尹,各兒馬一匹賜給。監造官侍直趙駿命,副司勇李箕恒,直長朴光秀,別工作監役官洪禹諧,竝六品遷轉,已出六品者陞敍,員役工匠等,令該曹米布分等磨鍊題給。冊禮都監都提調中樞府事金宇杭勿論,領議政趙泰耉,鞍具馬一匹賜給。提調,判書李光佐·金演·李台佐,參判金一鏡,都廳,舍人沈珙,竝加資,工李濟,熟馬一匹,持平朴弼夢,正金啓煥,各半熟馬一匹賜給。郞廳正郞李錫祿,佐郞趙鳳命,主簿柳鳳齡,副司果李世璉,判官曺夏章,竝陞敍,都事李敬躋,半熟馬一匹,佐郞柳綏,正郞金翰運,副司果趙命徽,佐郞李師尹,各兒馬一匹賜給。監造官,副司勇朴弼謨·具爀,奉事洪致寬,敎官尹尙衡,別工作監役官洪禹諧,竝六品遷轉,已出六品者陞敍,別三房佐郞崔錫九,兒馬一匹,正郞崔昌億,監造官直長洪尙輔,各上弦弓一張賜給,員役工匠等,令該曹米布分等磨鍊題給。
永徽殿追上冊禮時,正使領議政趙泰耉,鞍具馬一匹賜給,副使判書李台佐加資,傳敎官右承旨金致龍,熟馬一匹,讀冊官校理李顯章,讀寶官正郞李匡輔,各半熟馬一匹。捧敎官校理朴思一,判官申維翰,捧冊官正郞金道洽,學錄崔熙道,捧金寶官佐郞尹東卨,判官李衡坤,各兒馬一匹。擧案者僉正南泰績等及諸執事以下司鑰池碩昌·李時逸,各加一資,資窮者代加。
王大妃殿尊崇中宮殿冊禮時,排設次知內官金壽億,半熟馬一匹,從事內官呂起陽·金萬弼,各兒馬一匹賜給,司鑰康信興·曺孝彬·田禹相,各加一資,資窮者代加。
王大妃殿尊崇時,玉冊差備咸熙春·崔震泰,玉寶差備曺漢卿·崔萬裕,竝加資,尙傳李重蔓,半熟馬一匹賜給,各差備十員,各加一資資窮者代加,致詞差備元相龜,上弦弓一張賜給。
中宮殿冊禮時,正使領議政趙泰耉,鞍具馬一匹賜給。副使判書金演代資,傳敎官右承旨金致龍,玉冊文製述官右參贊柳鳳輝,書寫官郡守徐命均,敎文製述官判書李肇,書寫官主簿李眞淳,敎命篆文書寫官西平君橈,金寶篆文書寫官留守李世最,各半熟馬一匹,捧敎命官博士李廷綽,司藝吳守經,捧冊官直講李春輝,典籍李龜禎,捧寶官直講睦天壽,典籍韓澍,捧命服官僉正沈尙燦,正郞韓配休,各兒馬一匹賜給,擧案者主簿呂雲興等及諸執事以下司鑰金世興·韓弼琦·李安永·徐泰雄,各加一資,資窮者代加,贊儀安翼齡等六員及部將內禁衛洪萬澤等十員,各上弦弓一張,奏時官前司果金孝錫等五員,各不粧弓一張賜給。
王大妃殿尊崇時,正使領議政趙泰耉鞍具馬一匹賜給,副使判書李台佐,玉冊文製述官判書趙泰億,書寫官副司果權益寬,竝加資,樂章文製述官,左參贊姜鋧,半熟馬一匹,玉寶篆文書寫官郡守趙文命,傳敎官右承旨金致龍,各熟馬一匹,捧冊官佐郞尹晉,都事李德鄰,捧寶官佐郞睦趾敬,典籍申以衡,各兒馬一匹賜給。擧案者主簿石柱泰及諸執事以下司謁金天錫·金斗澤,司鑰馬世珍·崔昌益,各加一資,資窮者代加,奏時官副司〈?〉李璿根等五員,各不粧弓一張賜給,各處諸色下人等,令該曹米布分等磨鍊題給,雕刻閑良崔天若,相當職除授。
端懿王后追上冊禮改題主時,宮闈令李景禧·李景和,金寶差備金信豪·金信弼,玉冊差備朴贊文·李夏昌,敎命差備鄭文益·林好榮,竝加資,帕差備任弘元,箱差備崔後謙,臺差備田得和,几差備朴石光,香爐差備鄭泰永,香盒差備金南興,各兒馬一匹,致詞函差備崔致輝,上弦弓一張賜給,擧案者金興西等以下各差備,各加一資,資窮者代加。
朴弼夢,以宗親府郞廳,以有司堂上意啓曰,本府,以接待諸宗衙門居上司之首,而素乏物力,不成衙門貌樣,故曾在先朝,特軫此殘弊之狀,別下備忘,有空閑處,望呈折受之命,因此成命,屯田漁場,略有所受矣。連因道臣繡衣之狀聞,殆盡革罷,無望成樣,王世弟潛邸時,復擧此難支之勢,以本府時存收稅之金海草場田及忠州嚴政面加耕處及淳昌郡上下置面·咸平縣月岳等面,量無主加耕火粟處,相換免稅補用矣。淳昌則昨年,又因邑倅之稱有民弊,論報道臣,至於革罷,本邑民人,旋呈巡營及備局,明其非爲民弊,願爲還屬本府。故今年春間,枚擧陳啓淳昌及前後革罷處,一倂還屬,俾以先朝特賜之地,無復更爲撓奪之意,啓下備局,分付該曹,而該曹迄遷就,未及覆奏之際,明陵陵官,偏聽隷卒之瞞告,轉報禮曹,咸平月岳等面,又復移屬於位田,本府形勢,雖不足論,淳昌·咸平,旣在先朝折受之處,王世弟潛邸時相換之地,則與他等閑折受者有異,明陵位田,亦已折受於肅川,似不必疊受。又於今春陵卒上言時,該曹旣以位田之遠地折受,誠有弊端,況且陵卒,自有應受之復戶,亦有奉足勿施之意,覆啓蒙允,則到今更以本府換得之處,移屬本陵,事涉逕庭。若以陵寢位田之事體重大,不可不復令折受,則空閑之處,不特一二,使之望呈他處,未爲不可矣。本府所受咸平縣月岳等面,勿爲移屬位田,而仍存收稅。且卽今西成已闌,非但徵賦之節晩,本府形勢,方在百尺竿頭,前旣蒙允還屬之淳昌上下置面,亦爲趁此收稅補用事,移文知委于該曹·該道,而該曹未覆啓之前後革罷處,山刀山面以下,亦令斯速稟處,何如?傳曰,允。
持平鄭錫五啓曰,臣新入臺地,觸處生疎,一入筵席,已有做錯之失,處置請出,而病未就職,一味縮伏矣。方切悶悚,今因庭賀,不敢退偃,强病來參,而日昨僚臺之避,旣緣右僚之疏斥,則臣以當初參啓之人,不可獨爲晏然。且臣兄錫三,昨除司諫,兄弟竝列兩司,匪榮伊懼,而雖無應避之例,亦有私分之難安者,以此以彼,俱難一刻蹲冒於臺次,請命遞斥臣職。答曰,勿辭。李明彦啓曰,持平鄭錫五,再啓煩瀆,退待物論矣。傳曰,知道。
司諫鄭錫三啓〈曰〉,請李翔所復官秩,亟命還奪。措辭見上日昨臺啓中,請罷戶曹判書金演之論,義理明白,身居風憲者,宜不敢爲崖異之見,而執義李德壽,因陳戒之疏,伸救金演,固是意外,至於竝與晩成逆節,而指謂之不甚白,所引欒布等古事,全不襯着。德壽雖身有聾病,不閑世情,平生言議,率多骩骳,而今此晩成所犯,何等凶逆,而不曉懲討之義,反歸之䵝昧難明之科,有若爲晩成分疏者然,苟有一分嚴君父討亂賊之意,安敢肆然若是?如此不識義理,得罪公議之人,不可不別樣論罪,請執義李德壽,削奪官爵。副護軍權重經,頃在湖營時,投進一疏,乃敢分疏,許璧甘與之同歸,至於三十年自潔等語,尤極駭惋。夫自潔云者,卽不屑於當世,歛迹高蹈之謂也。重經以得罪先朝之人,三十年廢錮,國法至嚴,則渠何敢以此等文字,肆然陳聞於殿下之前乎?其放恣無忌,莫此爲甚,請副護軍權重經,罷職不敍。近來臺閣擧措,多乖體例,如掌令李光度,請遞嶺伯也,有令廟堂擇差之語,臺閣雖重,終非指揮廟堂之人,則其不識事體,甚矣。及其僚臺之引咎也,廣道不思自反,費辭辨明,殊涉未安,宜在落科,而處置請出,大是意外。戶曹判書金演之論罷也,前持平李巨源,因措語間消詳,輕發立異之說,初旣隨參,末又引避,擧措顚倒,措辭請遞,臺體當然,而遣辭之際,太不稱停。至於掌令李景說,則以駁遞之說,面斥僚臺於臺席公坐,風采則有之矣。言不可若是輕遽,僚席相敬之義,乖損無餘,其在規警之道,亦宜竝置落科,而强請出仕,扶抑太偏,有欠平允,不可不警責,請掌令李景說·李廣道,正言趙鎭禧·趙翼命,竝命遞差。答曰,不允。末端事,依啓。
左副承旨尹行敎疏曰,伏以臣素抱沈痾,不堪從仕之實,實同朝所共知,而只爲感激天恩,少效微忱,不計顚仆,强疾趨走,而數日以來,添得寒疾,寒熱交攻,頭痛苦劇,伏枕涔涔,昏不省事,召牌之下,竟未祗赴,格外只推,尤切惶悚。如使臣,有一分自力之勢,則何敢托辭占便,遽爲規免之計哉?況今陳賀之班,百僚咸造,而顧臣病狀奄奄,萬無進參之路,臣罪至此,又合萬殞。玆敢冒死自列,伏乞聖明,特察臣病重實狀,亟賜鐫削,以延殘喘,仍命有司,勘臣闕禮犯分之罪,以肅朝綱,不勝幸甚云云。踏啓字。
敎中外大小臣僚耆老軍民閑良人等書,王若曰,銅闈主鬯,慶旣溢於定儲,壁沼橫經,禮復隆於齒胄。式遵三代之遺制,嘉與萬民而同休,念我朝重崇儒之方,而君嗣有入學之典。顯陵之縟儀肇擧,在聖朝右文之時,孝廟之壯歲猶行,亦宗藩受冊之後。蓋化民成俗之本在此,故敬業親師之規必先。顧惟貳極之賢,允叶重輪之頌。天成孝友,益致謹於三朝,日就溫文,無待資於四輔。惟預建當宅憂之日,斯晟規俟終制之期。爰簡吉辰,聿修常禮。臨橋門而輟輦,首謁聖師,設亟丈而摳衣,下同儒士。灑掃應對之節,旣已踰小學之年,修齊治平之要,今乃講大人之道。是誠行一物得三善者,抑亦歷列朝傒九有之義。惟明倫慶實希世,儀文克備,遠近胥欣。奚但聳觀瞻於一時,亟宜推解澤於八域。自本月十九日昧爽以前,除謀反大逆·謀叛子孫謀殺歐罵祖父母父母·妻妾·謀殺夫·奴婢謀殺主·謀故殺人,魘魅蠱毒,關係國家綱常,贜汚强竊盜外雜犯,死罪以下徒流付處,安置充軍,已至配所,未至配所,已發覺,未發覺,已決正,未決正,咸宥除之,敢以宥旨,前事相告言者,以其罪罪之,在官者各加一資,資窮者代加。於戲,自有我家制度,敢忽祖宗之貽謨,要令擧國臣民,咸知吾弟之好學,肆用敷心以告,庶答延頸之誠。故玆敎示,想宜知悉。資憲大夫刑曹判書兼弘文館大提學藝文館大提學知成均館春秋館事同知經筵事世弟左副賓客趙泰億製進
上在昌德宮。停常參·經筵。
下直,英陽縣監姜樸。
朴弼夢啓曰,明日討逆·陳賀相値,視事,頉稟。傳曰,知道。
李明彦啓曰,備邊司郞廳來言,今日賓廳坐起日次,而鞫坐相値,不得來會云矣,敢啓。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,明日爲之。
大妃殿·中宮殿,藥房問安。答曰,知道。
李明彦啓曰,近來鞫獄,漸不嚴密之說,傳播外間矣。今日四更量,罪人金時泰,病重救療及物故單子,一時來到,或慮下吏之稽傳,使之査問,則當直書吏言內,救療狀方到,物故狀繼來云,其爲一時來傳,據此可知,已涉可疑。罪人之連爲致斃於輸情之前,難保其必無用奸之事,不可無嚴飭之道。當該都事,從重推考,救療官及守直羅卒,囚禁科罪,何如?傳曰,允。
朴弼夢啓曰,卽者,檢閱宋寅明·申致雲,以新除授檢閱尹容,趁不肅謝之故,稱以墜落古風,陳疏徑出。原疏纔已退却矣,所當直捧禁推傳旨,而此與無端徑出有異,竝推考,宋寅明·申致雲·尹容,一體牌招察任,何如?傳曰,允。
藥房提調臣韓配夏,副提調臣南就明啓曰,昨日親臨法殿,玉體勞攘,伏未審夜來,聖體,若何?大妃殿氣候,亦復何如?卽伏聞宮官所傳之言,王世弟自昨微有感冒之候云。臣等率諸醫官入診,詳察症候,議定當進之藥,宜當,不任區區憂慮,敢來問安,竝此仰稟。答曰,知道。無事。慈殿氣候安寧,世弟有感冒之候矣。
藥房再啓曰,臣等,進詣世弟宮,入診退出後,與諸御醫商議,則昨以爲,脈度雖少似微數,感氣不至大段。升麻葛根湯,加黃芩一錢,黃連酒炒七分,連服三貼,爲宜云,此藥劑入之意,敢啓。傳曰,知道。
領議政趙泰耉九度呈辭,傳于李明彦曰,安心調理。
韓師善有頉,代以趙迪命爲假注書。
金浩有頉,代以曺命敎爲假注書。
南就明啓曰,假注書李日躋,時無職名,依例付軍職,冠帶常仕,何如?傳曰,允。
又啓曰,大提學趙泰億牌不進,推考傳旨,今方捧入,而頒敎文製進,一時爲急。趙泰億,更爲牌招,使之製進,何如?傳曰,允。
備忘記,傳于李明彦曰,排設次知別監張廷錫,書題司鑰中除授。
李明彦啓曰,新除授右承旨權以鎭,時在忠淸道公州地,斯速乘馹上來,下諭,何如?傳曰,允。
兵曹口傳政事,副司果李廣道·尹聖時·趙翼命·趙鎭禧。
李明彦啓曰,同義禁李師尙牌招不進,推考傳旨,今方捧入,而鞫獄開坐,一時爲急,李師尙更爲牌招,以爲進參之地,何如?傳曰,允。
朴弼夢啓曰,大提學趙泰億,再牌不進,所當更請牌招,而一日三牌,有傷事體,且聞有身病,頒敎文製進,一時爲急,有難等待其差病,藝文提學李光佐,弘文提學金一鏡,竝卽牌招,使之推移製進,何如?傳曰,允。
李明彦,以義禁府言啓曰,以平安監司狀啓刑曹粘目,委曲前僉使朴明榟,移本府處置事,允下矣。朴明榟,時在任所,依例交代後,發遣府書吏,拿來,何如?傳曰,允。
又以兵曹言啓曰,今九月二十一日,武臣賓廳講書日次,而陳賀相値,不得爲之之意,敢啓。傳曰,知道。
朴弼夢啓曰,賞典備忘中,有一人雖兼數事,毋得疊授之敎,而今此祔廟尊崇等諸都監,自初竝設,堂上以下,多有兼管之人。曾在丙辰年,諸都監俱畢後,賞典一時竝下,故自無疊授之人,而今番則備忘各下,與丙辰前例有異,疊授一款,何以爲之乎?敢稟。傳曰,毋得疊授,備忘爻周次還入。
又啓曰,來十月初九日,永徽殿冬享大祭,王世弟親行事,下令矣。分付該曹擧行,何如?傳曰,允。
李明彦,以兵曹言啓曰,今九月二十日,童蒙李仁敷稱名人,自丹鳳門入來,差備門外擊錚,極爲駭愕。令攸司囚禁治罪,同門守門將金尙采,常時不能禁斷雜人,以致闌入,亦難免其責,推考,何如?傳曰,允。
傳于李明彦曰,今聞卒樂善君遷葬云,禮葬等事,令該曹擧行事,分付。
李明彦啓曰,卽者,禁府都事,以大臣意來言,今日當爲鞫坐,而禁府堂上及臺諫,不得備員,鞫坐不得爲之云矣,敢啓。傳曰,知道。
以持平鄭錫五牌不進罷職傳旨,傳于李明彦曰,推考傳旨捧入。
持平金始燁啓曰,請李喜朝極邊遠竄。措辭見上
請還收遠竄罪人閔鎭遠放釋之命。措辭見上
請故承旨金普澤追奪官爵。措辭見上
請戶曹判書金演罷職。措辭見上
持平鄭錫五,以臣新入臺地,觸處生疎,一入筵席,已有做錯之失,處置請出,而病未就職,一味蹙伏,方切悶悚。今因庭賀,不敢退偃,强疾來參,而日昨僚臺之避,旣緣右僚之疏斥,則臣以當初參啓之人,不可獨爲晏然。且臣兄錫三,昨除司諫,兄弟竝列兩司,匪榮伊懼,而雖無應避之例,亦有私義之難安者,以此以彼,俱難一刻蹲冒於臺次,引嫌而退。上款引嫌,元非大段,兩司通避,又無法例,請持平鄭錫五出仕。答曰,不允。處置事,依啓。
副校理呂善長,副修撰李承源箚曰,伏以,臣等昨伏見司諫鄭錫三駁遞諸臺之啓,誠不勝駭嘆之至。夫臺閣論事,寧激無渝,不拘恒式,只觀大體,不論小節,向日憲臣之事,雖其言語文字之間,或似欠穩,而元無指摘可論之端,至於處置之諫臣,尤無毫分所失,而今乃艱辛設辭,故爲論劾起鬧於日久之後,掦瀾於無事之中,其心所在,誠未可曉也。況今鎭日合辭,懲討方嚴,而錫三新入臺地,一言半辭,了不及於討逆之論,乃以擊逐多臺,沮敗大論,爲第一義,未知有何別般意思,而若是其忙忙汲汲爲耶?論其擧措,殊甚怪駭,不料淸朝言議之地,乃有此等風習也。諸臺旣無可遞之義,而殿下因一謬戾之論,遽下竝遞之敎,臣等尤爲之慨然也。伏願聖明,亟收四臺臣遞差之命,仍罷錫三之職,以扶臺閣之氣,以斥闖發之議焉。取進止。答曰,依啓。
上在昌德宮。停常參·經筵。
大妃殿·中宮殿,藥房問安。答曰,知道。
藥房提調臣韓配夏,同副承旨臣朴弼夢啓曰,伏未審夜來,聖體,若何?大妃殿氣候,亦復何如?王世弟感冒之候,湯劑進服之後,其有和解之漸乎?今日臣更與醫官入診,詳察症候加減宜當,臣等不任憂慮,敢來問安,竝此仰稟。答曰,知道。無事。慈殿氣候安寧,世弟感冒之候差減矣。
朴弼夢啓曰,明日國忌齋戒,明明日國忌正日,此兩日,視事,頉稟。傳曰,知道。
又啓曰,今日持公事入侍日次,而陳賀相値,頉稟。傳曰,知道。
藥房再啓曰,臣進詣世弟宮,入診退出後,與諸御醫商議,則脈度浮數之候,比昨稍緩,感氣亦有和解之漸,升麻葛根湯,仍爲進服宜當云矣,敢啓。傳曰,知道。
李明彦,以都摠府言啓曰,今日入直內三廳武兼及軍兵等,當爲中日習射,而討逆頒敎陳賀相値,不得爲之之意,敢啓。傳曰,知道。
又啓曰,卽者,禁府都事,以大臣意來言,今日鞫坐,陳賀相値,不得開坐云矣,敢啓。傳曰,知道。
以檢閱宋寅明·申致雲·尹容牌不進罷職傳旨,傳于金致龍曰,推考傳旨捧入。
傳曰,頒赦·百官加爲之。
領議政趙泰耉十度呈辭,傳于金致龍曰,安心調理。
李明彦啓曰,假注書趙迪命,雖已分館,尙未免新,付軍職冠帶常仕,何如?傳曰,允。
又啓曰,頒赦·百官加爲之事,命下矣。弘文提學金一鏡,卽爲牌招,赦句添入之意,敢啓。傳曰,知道。
又啓曰,檢閱宋寅明·申致雲·尹容,旣有只推之命,竝更卽牌招,何如?傳曰,允。
又啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下竝宥。
又啓曰,今日陳賀時,兩司當爲進參,而諫院無行公之員,在前如此之時,雖無諫院,亦有仍爲行禮之例,今亦依此爲之乎?敢稟。傳曰,依爲之。
又啓曰,近來院中,連爲苟簡,都承旨南就明呈辭,纔已入啓,左承旨金致龍,病未仕進,右承旨權以鎭在外,一員未差,廳中只有臣明彦,同副承旨朴弼夢,而今日陳賀及吏兵批開政相値,無推移之道,左承旨金致龍,所當牌招,而拘於院規,不得請牌,何以爲之?敢稟。傳曰,牌招。
又以吏曹言啓曰,在前頒赦時,例有別歲抄之事,今則何以爲之?敢稟。傳曰,書入。
又以禁衛營言啓曰,本營軍色郞廳前吏曹佐郞尹淳,本職遞改之後,時無職名,令該曹依例付軍職,冠帶常仕,何如?傳曰,允。
有政。吏批,判書李光佐進,參判鄭齊斗在外,參議李眞儒進,同副承旨朴弼夢進。兵批,判書李肇疏批未下,參判金重器進,參議朴彙登病,參知柳鳳徵病,同副承旨朴弼夢進。
吏批啓曰,冊禮時差備內官張厚載,加資事,命下,而厚載本資,乃是崇祿,今無可加之資,何以爲之?敢稟。傳曰,熟馬一匹賜給。
吏批啓曰,司饔僉正朴起祖,受由過限未上來,依例改差,何如?傳曰,允。
以鄭楷爲司諫,李明誼爲獻納,趙景命爲承旨,李鳳年爲禮曹參議,兪彦通爲兵曹佐郞,梁廷虎爲司僕正,姜㬘爲大靜縣監,柳弼垣爲兼校書校理,尹游爲慶尙左道京試官,尹聖時單付直講,尹行敎爲副提學,尹聖時爲兼東學校授,百官加下批。內官曺漢卿·金信豪,今加崇政,鄭重明,今加資憲,許有章·崔萬裕·金信豪·朴贊文·李夏昌,今加嘉義,黃道晟·咸熙春·崔震泰·李景禧·鄭文益,今加嘉善,李世平·劉世基·孫荊佐·文以郁·林好榮,今加通政,以上加資事承傳。珍島監牧官李東榮,羅州監牧官金潤,晉州監牧官李聖時,副司果尹淳,副護軍黃爾英,副司正趙迪命·李日躋,百官加下批。
傳于金致龍曰,歸厚署外棺板一部,擇送于內需司事,分付,石灰二百石,送于內需司所捧處事,言于該曹。
李明彦啓曰,昨以尊崇冊禮都監賞典疊授一款,有所稟啓矣。毋得疊授,備忘爻周之敎,出於意外,臣之本意,實以疊授爲不當,更欲得旨後擧行,至於申稟,而辭不達意,不勝惶恐。自前三都監賞典,元無疊授之例,恩賞重典,不可屑越,列朝舊規,不宜變改,依當初備忘,一人雖兼數事,使之毋得疊授,實合事宜,惶恐敢啓。傳曰,依當初一人雖兼數事,毋得疊授備忘擧行,可也。
又啓曰,卽者,禁府都事,以大臣意來言,明日當爲鞫坐,而同義禁金始煥·李師尙,俱以陳疏未承批,諫院亦無行公之員,竝令牌招云。同義禁金始煥·李師尙,司諫鄭楷獻·李明誼,正言趙翼命·趙鎭禧,竝卽牌招,以爲趁明早參鞫之地,何如?傳曰,允。
又以備邊司言啓曰,諸道軍餉捧未捧守令邊將,居末拿問,居二決杖,居三推考事,自前定奪矣。取考諸道査狀,則全羅·江原兩道畢捧,而慶尙道知世浦萬戶金時會,爲居末,玉浦萬戶金昌卨,爲居二,栗浦權管張潤,爲居三,忠淸道定山縣監朴弼健,爲居末,安興僉使崔世珪,爲居二,新昌縣監梁聖時,爲居三,咸鏡道德源府使邊震英,爲居末,高原郡守韓選基,爲居二,平安道兄弟山屯兼察少爲浦屯別將李邦鎭,爲居末,長者屯別將鄭鉉,爲居二,山普光屯兼察長者屯別將鄭鉉,爲居三,黃海道白川郡守尹得仁,爲居末,京畿金浦前郡守趙泰耆,爲居末,龍仁縣令任鼎元,爲居二,長湍前府使趙尙絅,爲居三矣。居末則竝依事目拿問,居二·居三,以宥旨前事,勿論何如?傳曰,允。
又以刑曹言啓曰,曾因內司受敎牒呈,黃海道安岳安谷坊龍洞宮堰畓六十石落只外,其餘則內司官員及本官,眼同打量,出給民人之意,覆啓行會,而卽接內司受敎牒呈,則該宮堰畓,元非作畓收稅之地,而給種打作之處,今不可入乼打量而後,定其石數,且海畓與陸畓,分等殊異,勿論沃瘠,皆是六等,而六等則每卜每斗落只云者,乃指陸畓之六等,非謂海畓之六等,海畓一斗落只,比之於陸畓一斗落只,則阡陌雖倍,實落不足。故以本地民畓較之,則至於海畓一卜,或二三斗落只,不可以陸畓之例打量,一從給種子成冊所付民耕處,計除宮畓全六十石落只後,一隅之地,割給民人事,入啓,允下矣。大抵勿論堰畓與陸畓,旣是六等,則每卜一斗落只,自是朝家不易之定式。且公田與民田打量之時,皆以入乼尺量,亦是量田通行之法,而該宮之必欲以一卜二三斗爲定,又以給種之數打量者,有違於尺量定界之規。此莫非道掌輩,盪籍宮家,廣占民田,欲歸之於利己之計也。近來諸宮家,與民爭田之際,類多如此橫侵之弊,若以該宮手本內辭意施行,則窮民有失業之嘆,朝家有歛怨之慮,一從量田之法,入乼踏驗,定其石數,宮畓六十石落只外,其餘則出給民人之意,分付道臣,何如?傳曰,允。
傳于金致龍曰,樂善君遷葬時,造墓軍八十名,限十日赴役事,分付該曹。
傳于金致龍曰,樂善君遷葬時,自破舊墳至返魂時祭奠,依例備給,舊山石物運給事,竝爲分付本道。
以檢閱宋寅明·申致雲·尹容牌不進罷職傳旨,傳于金致龍曰,推考傳旨捧入。
朴弼夢啓曰,同義禁金始煥·李師尙,牌招不進,推考傳旨,纔已捧入矣。鞫獄遷就,極爲可慮,所當更請牌招,而闕門已閉,待明朝牌招,使之參鞫,何如?傳曰,允。
又以禮曹言啓曰,今此逆變,實是前古所未有,而諸賊旣已伏法,此乃國家莫大之慶,宜有設科同慶之擧。依甲申·庚申兩年討逆別試例,除講經,六百別試,咸聚京師,初場論表,終場策文,一道分三所,各取二百人設行,何如?傳曰,允。
又以吏曹言啓曰,別歲抄書入事,命下矣。前入別歲抄未下,待啓下後書入之意,敢啓。傳曰,知道。
又以禮曹言啓曰,來十月二十八日,大殿誕日,同月二十九日,中宮殿誕日,王世弟陳賀,依例磨鍊乎?敢稟。傳曰,權停例。
金致龍,以戶曹言啓曰,卽接西氷庫監刈官所報,則曾前本庫蓋覆草薍,例自畿邑,定送軍人于刈所,負出以給站船,使之及時運納矣。始自上年,畿營變通,各邑軍人,勿爲定送,負出價米,依繕工監草薍例,每束三勺式,自惠廳劃給站船,募軍負出。蓋繕工薍束,圓徑二圍,而刈草處,距江咫尺,本庫薍束,圓徑四圍,而出浦處,殆近十里,負出之價,視繕工當倍之,每束若給六勺,則未凍之前,可以畢運云。薍束大小,旣如是懸別,負出遠近,又如是不同,則島民之不爲應募,其勢固然。今雖加給米,不過十餘石,民有募而運無弊,若恤些少之費,與民爭價之際,日子遷就,至於氷合,則許多薍船,決難運來,本庫修理,極爲可慮,不可無變通之道。依其所報,負出價米,每束六勺式,令惠廳加給,以爲未凍前募軍負出,無弊運納之地宜當,以此知委於該廳及水站,何如?傳曰,允。
李明彦啓曰,今此掖庭署,書啓單子中,倒踏啓字,原單子還入,以爲改踏之地,而莫重啓下文書,有此誤踏,當該內官,推考警責,何如?傳曰,允。
敎中外大小臣僚耆老軍民閑良人等書,王若曰,惟天地所不容之罪,亂逆居先,故春秋有無將之誅,典刑垂後。醜類斯得,明命庸宣。顧予備嘗於險難,叨此投遺乎艱大。師命·致祥之蜚語妖惡,自戊辰燕禖之初,敞賊·圭瑞之闖發陰邪,在辛巳蠱變之際。敲撼危動之計百狀,逼辱詆誣之說萬端。尙賴先大王止慈之仁恩,允邁古昔,獲令予小子不肖之涼德,式至今辰。謂或異圖之少沮,豈意賊情之叵測?三十年醞釀蓋久,凶從寔繁,一二臣嚴憚其誰,驕氣益橫。孔汲·仇荀之遺直,吁嗟,南·柳·尹·崔之云亡,冀·顯·莾·操之故奸,噫嘻,頤·集·健·采之得肆。剪去王室之羽翼,空朝著而無人,排布私黨之腹心,鬻官爵而募士。寅緣紅袖,締結黃門。銀貨錢財,恣通賄於禁掖,妖人劍客,盡儲養於門墻。挾一匕於深宮,外擬豫讓之塗廁,購千金於大國,內圖霍顯之行盃。秦斯爲趙高之深交,晉敦有錢鳳之夾助。孰不驚心而痛骨?集萬代衆惡而咸叢。皆願食肉而寢皮,顧八域輿憤之齊鬱。變書歷歷,逆節昭昭。頤命掌中養字之書,推戴之謀約已著,囊裏矯詔之草,廢黜之情狀孔彰。用隱語而欲除,潛呼國舅之名姓,發誓言而決死,占驗日變之吉凶。此苟非猶子·蒙兒,要皆是死士·宿將。日前得書於閹豎,獨對知期,夜半聚首於籌司,密謀有定。龍澤結姻婭之親密,一聽指揮,天紀托里閈之朋私,陰受約束。至如一觀之發語,尤見諸賊之歸心。昌集使昌道,因宇寬而交通尙宮,暗嗾縱省行,與德修以相結,昭訓先殲,內屋戚聯,伺動靜而成勢,中權奴使,擅生殺而立威。一札更圖於重宸,遲速數探世相,三木必出於外閫,操縱輒要晩成。倘或遂宮城之陳兵,抑何免禁庭之蹀血?幸先庚而改紀,神鑑旣昭,待小望而滯程,異志欲逞。吁亦慘矣,寧不痛哉?健命,頤爲兄,渠爲弟,於同堂性行特類,集居領,自居左而聯席聲勢相依。異國宣掦,敢毁吾君而搆揑,殘孼呪囑,猶斥首惡以儱侗。泰采,本以患得失之鄙夫,密附圖纂逆之凶黨。人情憤一天之共戴,汝將安歸?王法揭三尺之至嚴,其亦罔赦。大抵四兇之聯箚,實肇三手之陰謀。林溥以謀害陳辭,本非無根而孟浪,李潛以向刃爲慮,可謂徙薪之茂陵。大憝伏辜,遂致人心之聳喜,餘醜滿獄,足想天網之難逃。前後承款者二十餘人,次第按問者七八箇月。妖腰亂領,走東西而無辭,蛇舌梟音,仰上天而罔諱。已將逆賊昌集·頤命·健命·弘述·望·麟重·龍澤·天紀·喜之·器之·二英·尙吉·世相·瀗·宇寬·昌道·正植·德修·宇恒·就章·盛節·洪采·榗·一觀·克復·益標·明佐,處置正法。謀議悉出於大家巨室,貨物皆資於列閫雄藩。搜十百之秘藏,兼獲佩劍之在匣,竄二八之奸細,莫非用銀而尋蹊。藥不售於季冬,嘆餌毒之未猛,機暗伺於初夏,譬炊飯之已蒸。予則恃以股肱之舊臣,渠則反爲肘腋之急變。先朝之寵眷忍負,逆腸橫撑,今日之刑章莫饒,我心傷惋。然而事關宗社,旣覩禍色之消沮,慶洽臣民,詎緩德音之渙發?自本月二十一日昧爽以前,除謀叛大逆·謀叛子孫·謀殺歐罵祖父母父母·妻妾謀殺夫·奴婢謀殺主·謀故殺人·魘魅蠱毒·關係國家綱常·贜汚·强竊盜〈外〉,雜犯死罪以下·徒流·付處·安置·充軍·已至配所·未至配所·已發覺·未發覺·已決正·未決正,咸宥除之,敢以宥旨前事,相告言者,以其罪罪之,在官者各加一資,資窮者代加。於戲,百邪潛匿,群孼廓淸。天氣澄明,與萬物而載肅,霈澤流被,及兆庶而俱欣。故玆敎示,想宜知悉。弘文提學金一鏡製進
上在昌德宮。停常參·經筵。
神懿王后忌辰齋戒。
未時,雷動電光,雨雹狀如小豆。夜二更,電光。
大妃殿·中宮殿,藥房問安。答曰,知道。
世弟宮·嬪宮,政院·玉堂問安。答曰,知道。
李明彦啓曰,檢閱宋寅明·申致雲·尹容,連日牌招,終不出仕,莫重史局,連以兼春秋代直,事體未安。至於尹容,應講付職之後,無他撕捱,新進怠慢之習,宜有警責之道,而本院請推之外,無他可施之罰,尹容,姑先從重推考,宋寅明·申致雲·尹容,竝爲牌招,何如?傳曰,允。
朴弼夢啓曰,領議政趙泰耉十一度呈辭到院,而以國忌齋戒,留院之意,敢啓。傳曰,入之。
又啓曰,吏曹郞廳來言,承旨有闕,政事何以爲之?取稟。傳曰,過國忌後爲之。
李明彦啓曰,小臣鞫廳坐起進去下直,請出推案。傳曰,知道。
藥房提調臣韓配夏,同副承旨臣朴弼夢啓曰,伏未審夜來,聖體,若何?大妃殿氣候,亦復何如?王世弟未寧之候,連服湯劑,益有加勝之勢乎?臣等區區憂慮,敢來問安。答曰,知道。無事。慈殿氣候安寧,世弟未寧之候差減矣。勿爲問安。
金致龍啓曰,院中苟簡,未有甚於近日,新除授右承旨趙景命,卽爲牌招察任,何如?傳曰,允。
領議政趙泰耉十一度呈辭,傳于金致龍曰,安心調理。
以右承旨趙景命,正言趙翼命·趙鎭禧,牌不進罷職傳旨,傳于金致龍曰,推考傳旨捧入。
李日躋有頉,代以李匡德爲假注書。
金致龍啓曰,右承旨趙景命,旣有只推之命,推考傳旨,今方捧入,所當更請牌招,而景命,頃在本院直所,身病猝劇,扶舁出去,不得已稟啓遞改矣。厥後連有除命,至於三次,而病情一向危重,而轉成氣瘧,方在不省人事,時月之內,無望供職,此非托病慢蹇之比,實狀如此。出納重地,不可一向曠廢,合有變通之道,何以爲之乎?敢稟。傳曰,改差。
李匡德有頉,代以金浩爲假注書。
以檢閱宋寅明·申致雲·尹容牌不進罷職傳旨,傳于朴弼夢曰,推考傳旨捧入。
朴弼夢啓曰,檢閱宋寅明·申致雲·尹容,旣有只推之命,竝更牌招察任,何如?傳曰,允。
又啓曰,在前頒赦之後,有時推蕩滌之例矣。卽今未承受推考傳旨十五丈,自本院爻周之意,敢啓。傳曰,知道。
備忘記,傳于朴弼夢曰,世弟酌獻禮及入學時,師領議政趙泰耉,傅左議政崔奎瑞,勿論,左賓客李光佐,右賓客李台佐,左副賓客趙泰億,右副賓客金一鏡,大司成李師尙,各虎皮一領,博士大堤學趙泰億,熟馬一匹賜給,輔德鄭壽期加資,弼善李重述,兒馬一匹,文學李匡輔,兼文學柳弼垣,司書柳綎,兼司書尹㝚,說書兪彦通,兼說書曺命敎,廟司司藝吳守經,典祀官判官申維翰,各上弦弓一張,翊衛盧世煥,司禦李宜揆·閔思誠,翊贊安相眞,衛率尹志益,副率徐宗鎭·李眞洙,侍直趙駿命·林象鼎,洗馬李顯謨,各不粧弓一張,將命生員趙龜命,論·孟中一件,奉香生員李喆輔,奉爐幼學李明坤,庸·學中各一件,執事徐命彬·林象岳·李世庚·崔駿興·宋翼輝·吳遂采·趙景彬,各紙五卷,筆五柄,墨五笏賜給,下人等,令該曹米布磨鍊題給。
以檢閱宋寅明·申致雲·尹容再招不進罷職傳旨,傳于朴弼夢曰,推考傳旨捧入。
傳于朴弼夢曰,嬪宮廟見禮時,自前有設布帳之事,依例爲之事,分付。
同義禁金始煥疏曰,伏以,臣於三朔參鞫之餘,積傷非一端,而未及顚仆之前,義有所不敢言病,黽勉赴坐矣。昨於完議之際,忽覺渾身灑浙,寒戰移時,頭痛如碎,牙頰俱疼,雖收拾神心,而亦不能耐久堅坐,僅僅鎭定,思欲及時取汗,稟議于大臣僚席,舁出外次,多服解表之劑,而少無差減之效,達夜呻痛,全不省事,寒熱交攻,有如烟霧中人,臣之一身死生,固不足恤,而鞫獄事體,至嚴且重,緣臣病情如許,不得備員開坐,惶霣悶蹙,當復如何?顧此症狀,輾轉添重,强起就列,有難以時日爲期,僵伏金吾門外,玆敢疾聲哀籲,伏乞聖明,俯加憐察,遞臣同義禁之任,使鞫體,毋歸苟簡,殘命俾得生全事。答曰,省疏具悉。卿其勿辭,從速察職。
江華留守沈壽賢疏曰,伏以,臣於本月初九日,伏叨承宣除命,而賤疾適苦,末由趨承,不免從縣道陳章,恭竢恩遞矣。疏未登徹,遽有沁都寵擢之命,臣於是,驚惶震惕,撫躬循省,莫知所以自措也。荐竊恩寵,迥出尋常,又不敢以疾病爲辭,擔舁上途,堇已來伏城外,而顧此陪都居留之任,其責甚重,如非威重有聲望,可以鎭服人心者,莫宜居之,朝家之必以宰臣簡遣者,蓋出重其選之意,則以臣望資輕淺,才分薄劣,雖等閑散職,猶懼僨誤,矧玆驟躐,人器不侔,寧有一分可堪之勢乎?除命之下,迄無駁正之擧,不得已畢瀝微悃,仰瀆宸嚴,且臣半身偏痿之疾,分作癃廢之人,舊患痰病,乘寒益苦,杜戶將息,堇不發作,今因觸冒勞頓之餘,一倍添劇,才力之淺短如右,所陳疾病沈痼,亦甚難强。伏乞聖慈,察臣由中之懇,遞臣非分之職,職事得以無曠,賤分得以粗安,千萬幸甚,無任祈懇之至。答曰,省疏具悉。卿其勿辭,從速察職。
江原監司呂必容疏曰,伏以,臣至愚極陋,百無一能,歷試內外,補蔑塵露,尋常愧懼,若負大何,迺者,濫蒙聖上抆拭之恩,拔之下邑蒭牧之列,置諸一面旬宣之任,臣揣量才分,萬無擔荷之勢,而繼有除朝辭之命,臣於是,辭避無路,黽勉承當,自顧不似,物議云何?臣雖不得已冒赴,本非有因緣蹲據之計,第緣陵寢奉審事急,且爲春巡不容少緩,不敢煩籲圖免,思效一日之責,而臣素以癃病衰朽之人,原隰驅馳之役,重被山嵐海風所傷,倖免顚仆於中路,堇得擔邊於官次,虛汗浹流,神思日昏,噉食頓廢,氣息萎苶,積敗之餘,毒痁果發,汗熱交戰,肢體如束,狂叫亂譫,不省人事,初則間發作苦,末乃連日委痛,宿患痰火,乘時添劇,短嗽急喘,若將頃刻難保者然,決無復起爲人之望。惟願速解職名,還納符節,歸死松楸,是臣日夜所祈祝也。莫重殿最,期日不遠,而臣之病勢如此,末由自力封進,況當聖考陟辰奄迫,普慟惟新之日,此豈臣子言病之時,而疾痛之極,不覺大聲呼籲於嚴廬哀疚之中,臣尤死罪。伏乞察臣病狀,亟許遞免,以卒生成之澤,謹昧死以聞。答曰,省疏具悉。卿其勿辭,從速察職。
判決事徐命淵疏曰,伏以,臣頃忝喉院也,宿患痰病,挾感增劇,猥陳疾痛之呼,獲蒙矜察之恩,使職名得解,調治及時,生成之澤,河海莫量,臣粗得生路之後,爲尋醫服藥之計,舁到二由旬之地,則諸症越添,惛不省事,不意隷院新命,忽及於此際,臣誠惶隕,莫省攸處。卽今本院之務,廢抛積月,詞訟多滯,吏胥流散,必須及時開衙,庶可決遣久滯,還集流散,而臣之病情,決不可趁時起動,故官務之重,亦不遑念,涔涔屛伏,未及陳暴矣。伏聞天牌儼臨,而臣身在此,至使嚴命虛枉云,臣於是,一倍震恐戰灼俟罪之至,臣之得此病,今已七年矣。中間幸賴將攝,不至大段作苦,故意以爲或免危死,日者禁直之中,危症暴加,尙今昏炫如在雲霧,澌頓如壓山岳,雖欲强趨朝,而二豎已扼其症形,目前摧敗氣色,旣無復起爲人之望。設令臣病得稍歇,氣力得稍完健,至於抽閱訟案,坐衙治事,實有不可以時月期者,聖明亦何難於鐫退抱病一介之微臣,使該院事務,抛滯至此耶?仍伏念法駕幸學,只閒數日,而臣病如右,末由趨參於橋門之末班,臣撫躬惶悼,生不如死。伏願聖明,察臣病狀,亟許遞改,俾臣得以少延殘喘,詞訟之地,不使一任曠廢焉。無任祈懇屛營之至。答曰,省疏具悉。爾其勿辭察職。
刑曹參判李森疏曰,伏以,臣之本兼諸任,俱係緊重,罔非踰濫,自量才分,實無一分堪承之望,而迫於嚴命,冒沒行公,殆至半年,蔑效絲毫,但切惶懼。蓋此兩任之兼帶,實有大段妨礙之端,文移往復,痛癢相關,捕廳承款之賊,例多移送秋曹,秋曹按覈而變辭,則還送捕廳,蓋出重人命而參衆見,知其必殺無疑,然後始乃依法,而人之意見,未必相符,捕廳以爲可殺,秋曹以爲不可殺,則輒又違覆更覈,期無冤枉之歎,立法本意,審愼如此,則其非一人之所可兼行於彼此者,較然明矣。臣行公旣久,益知其節節牽礙,宜卽控免,而適値國有大變,鞫獄方張之日,不敢爲煩籲之計,延拖至今,此臣之所以日夕不安者也。臣又自前月初,毒腫猝生於左臂,毒氣內肆,漸至浮爛,流注剌痛,渾體牽應。今至兩朔,有加無減,旬月之內,萬無供職之望,詞訟重地,不當緣臣而虛曠,連呈辭本,實出不已,而喉司不諒,一向退却,臣於此,一倍悶蹙矣。且日昨臺臣請推之啓,尤不勝瞿然之至,蓋於訓將尹就商拿來之夜,大雨暴注,川渠漲溢,所騎顚蹶,墜落水中,而押來捕校,越視不救云,故左邊旣汰軍官,臣之所帶軍官,來言于臣,請其一體處之,而臣以爲,未詳罪過,不可輕汰之意,言之矣。追後聞之,則當該軍官,或恐見汰,敢生自解之計,私往訓將家,僞傳臣所不言之言云,事極駭然,果爲決棍汰去,其間事狀,不過如斯,而臺啓中承望之斥,實所未曉,問備之下,旣深惶蹙,廉隅所在,尤難晏然。伏乞聖明,諒臣兩任之不宜兼帶,憐臣病狀之不可供劇,下臣此章於廟堂,俾卽變通,不勝萬幸。答曰,省疏具悉。卿其勿辭,從速察職。
判決事李衡祥疏曰,伏以,日月遄邁,祥期倐過,伏惟聖情罔極,慨廓靡及,加以鞫事未了,憂虞多端,竊想天意不安於丙枕矣。如臣疎賤,落在荒陬,遠外馳情,方寸自激,不意除命,遠到嶺外,恩命所及,惶感靡容,臣是何人,獲此於蓋高之天乎?顧臣在先朝四十一年,涓埃莫效,逮殿下嗣服之後,酬報有地,分義所在,寧緩一步,而累典邊邑,水土爲祟,夙患風痺,老益深重,肢體運用,亦不如意。又自十數日,毒患泄痢,眞元大脫,坐臥須人,欲起還仆,又添一病,況伏念褥蟻未遂,國禫且迫,今臣所以自盡者,只在於趨哭一節,而其前,若未得生道,將何筋力,可策於千里之道乎?言念及此,感涕先零,有臣若此,不如無生。然此係私悃,雖不敢更瀆,顧以本院詞訟之劇,一日曠官,便有一日之害,亦何以猥叨匪分,以瘝公務也哉?此非臣飾讓。伏乞聖明,亟許遞改,以幸公私事。答曰,省疏具悉。爾其勿辭察職。
上在昌德宮。停常參·經筵。
神懿王后忌辰。
世弟宮·嬪宮,政院·玉堂問安。答曰,知道。勿爲問安。
同副承旨朴弼夢啓曰,檢閱宋寅明·申致雲·尹容等,連日違牌,無意出仕,寅明·致雲,則以不能檢下,依館例陳疏違牌,此則容有所執,而至於尹容,則過引不當引之嫌,許久撕捱,新進怠慢之習,不可不別樣警責,而本院,則請推之外,無他可施之罰。尹容,姑先從重推考,宋寅明·申致雲·尹容,竝卽牌招察任,何如?傳曰,允。
朴弼夢啓曰,明日常參·經筵,取稟。傳曰,停。
又啓曰,今日,持公事入侍日次,而國忌正日相値,頉稟。傳曰,知道。
又啓曰,領議政趙泰耉十二度呈辭到院,而以國忌正日,留院之意,敢啓。傳曰,入之。
領議政趙泰耉十二度呈辭,傳曰,安心調理。
左承旨金致龍啓曰,假注書金浩,時無職名,依例付軍職,冠帶常仕,何如?傳曰,允。
同副承旨朴弼夢,以檢閱宋寅明·申致雲·尹容牌不進罷職傳旨,傳曰,推考傳旨捧入。
朴弼夢啓曰,問事郞廳,以大臣意啓曰,明日開政事,命下,而吏曹無行公堂上,判義禁李光佐,以參政事,明日待開門,當爲進去,推鞫姑停之意,敢啓。傳曰,知道。
右承旨權以鎭上疏曰,伏以,臣前在本院之日,情有難安,病有難强,召牌之下,違至五六,罪極逋慢,法當譴何,聖度天大,恩涵螻蟻,終靳一罷,旋復舊硏,不知無狀賤臣,何以得此於聖明哉?驚惶感泣,糜粉難報,而臣之情勢,愈往愈窘,至於申慶濟之疏而極矣。臣外祖父故相臣宋時烈,際遇孝廟,有風雲魚水之契,歷事三朝,炳然一心,愛君憂國,至死耿耿,天地鬼神,實所監臨,先朝禮遇,亦迥千古。己巳之疏,及其時宰臣南龍翼等筵對說話,想在日記,今可覆視其事,委折昭然可識。臣外祖疏所引,乃前世太平之天子,則其頌祝期望於聖躬之後日者,夫豈不萬萬哉?雖以人言之罔極,只謂有不滿之意,則其無言句之可拈爲罪者,可以推知,皎然忠赤,亦非難見,伊日詆斥,勒加以不滿意等語,已是萬萬人情之外,到今三十年之后,世事百變,而彼慶濟,追拾無理之橫詆,以爲噴血之汚辱,不問語成說事成理之如何,而只以極口詬辱爲事,其心所在,誠不可知也。此在他人,猶可爲之寒心,矧臣爲人子孫,冤憤痛迫,殆欲無生,治疏陳情,乞就斥退,而連以齋戒,不敢呈入,卽伏見聖斷赫然,快施墍讒之典,覆盆之冤,庶蒙日月之照,臣不勝感激涕泣,圖報無路,祗當夙夜在公,以報聖恩之萬一,前日禮議之除,病未卽謝,見差祭官於未謝之前,入齋太廟,旋移承宣,奔走陪祭之餘,又以偕來之命,來留江郊,宿疾轉劇,筋力殆盡,決無供職之望。伏乞聖慈,特許遞改,以安微分,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
修撰趙翼命上疏曰,伏以,臣頃卸憲職,卽尋鄕路,路中中暑,幾至殊域,僵臥旅次,無藥可灌,擔曳還寓,症勢彌延,委頓叫苦,都無生意。不意此際,伏奉玉署除命,繼下有旨,促令臣就途,臣雙擎感泣,靡所容措,第臣於是職,有不可以徒恃寵靈,唐突冒進者,曾在癸巳館錄後,因儒臣陳疏,主選諸臣,互相論辨,競加訾毁,而臣之姓名,亦入其中,則臣之不合是選之狀,據此可知,揆諸私義,已難僥冒。且臣尤有所萬萬不敢當者,早嬰奇疾,積久沈痼,症形屢變,氣火爲主,上侵頭目,暈眩不省。又自六七年來,轉成醫家所謂阿睹內障之症,氣隨火升,則此症輒發,而左脚偏重,全不視物,右雖差輕,猶如隔紗,原委旣深,分作棄物,至如鈆槧舊業,付之茫昧,魚魯銀根,都未分解,試將書冊,强欲閱覽,蠅頣細字,視之若無,似此症樣,最妨文墨,周旋經幄,其勢末由,當此趁涼開筵鎭日侍講之會,臣何敢虛縻職名,爲一身榮耀之計哉?百爾思量,無望承當,區區情實,有非例讓。伏乞聖明,諒臣病狀,亟賜鐫改,仍令選部,勿復檢擧,以重榮選,以安私分,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,調理察職。
副修撰南一明上疏曰,伏以,臣身負積殃,禍延所怙,退守丘基,日夜呼擗,不意上天降割,聖考禮陟,痛結遺弓,攀慕莫逮,泣血窮山,數載于玆矣。縷息不滅,憂服奄闋,慨廓之思,久猶未殄,若喪之悲,往而愈新,瞻望喬陵,但有涕淚,迺於千萬夢想之外,䟊膺玉署新除,馹召之旨,遠辱鄕廬,臣聞命震惕,措躬無地,念臣受恩先朝,濫叨華選,出入近密,亦旣有年,而若其謏才蔑學,不合論思之任,則自知已審矣。矧以苫堊餘喘,神識都喪,筋骸精力,百不及於前日,尙何諉以宿踐,復進榮次,以自取貪冒之譏乎?目今聖明繼極,洪化旁覃,淸明之治,四方拭目,老羸癃疾,咸有須臾無死,思見德化之願,則一登文陛,仰覲耿光,以少效區區犬馬之誠。臣亦豈無其心,而消耗鈍弊,如右所陳,冒遽邇列,義所不敢,加以剝傷旣積,疾病隨痼,奔走陳力,亦無其路。且自十數日以來,添感風寒,頑痰上衝,客火內鑠,咳喘重發,飮啖全却,負席昏憒,日就危綴,卽此病狀,時月之內,決無强策登程之望,坐逋榮召,跡涉慢蹇,臣罪至此,合被重誅。玆冒萬死,縣道封章,哀籲於天地父母之前,伏乞聖慈,俯垂矜憐,亟命鐫遞臣新授職名,俾臣得以涵泳聖化,畢命松楸,不勝大願,臣無任涕泣祈懇之至,謹昧死以聞。答曰,省疏具悉。爾其勿辭,從速察職。
上在昌德宮。停常參·經筵。
下直,驪州牧使李汝迪,安城郡守李衡坤。
大妃殿·中宮殿,藥房問安。答曰,知道。
藥房提調韓配夏,同副承旨朴弼夢啓曰,秋序已晩,霜風憀慄,伏未審此時,聖體,若何?大妃殿氣候,亦復何如?王世弟愆候,快臻復常乎?今日是入診日次,臣等率諸御醫入侍,詳察聖候宜當,不任憂慮,敢來問安,竝此仰稟。答曰,知道。無事。慈殿氣候安寧,世弟愆候,今已復常矣。勿爲入診。
藥房口傳啓曰,鹿血進御事,曾已稟定矣。今日當爲取血以進,卽爲進御之意,敢啓。傳曰,知道。
朴弼夢啓曰,明日常參·經筵,取稟。傳曰,停。
又啓曰,吏曹郞廳來言,臺諫有闕,政事何以爲之?取稟。傳曰,明明日爲之。
李明彦,以都摠府意啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李順坤,以禦營中軍軍兵等中日試放事,南小門洞晝仕進去之意,敢啓。傳曰,知道。
領議政十三度呈辭,傳曰,安心調理。
金致龍啓曰,承旨一員在外,一員連以鞫坐出去,本院凡事,多有苟簡,今日政,闕員,以在京無故人差出,仍卽牌招察任,何如?傳曰,允。
朴弼夢,以侍講院言啓曰,明日王世弟太廟展謁時,宮官不可不備員,輔德·說書有闕之代,今日政,以在京無故人差出,仍卽牌招察任,何如?傳曰,允。
朴弼夢啓曰,檢閱尹容,昨有只推之命,更卽牌招察任,何如?傳曰,允。
朴弼夢,以檢閱尹容牌不進罷職傳旨,傳曰,推考傳旨捧入。
朴弼夢,以吏曹言啓曰,因本曹草記,前入別歲抄啓下後,別歲抄書入事,命下矣。準期不敍,竝書入乎?敢稟。傳曰,依爲之。
又以吏曹意啓曰,繕工監奉事徐命勳,累度陳賀,稱病不參,事甚可駭,汰去,何如?傳曰,允。
吏批啓曰,副司果權益寬,輔德鄭壽期,加資事,命下,而雖已資窮,俱未經準職,何以爲之?敢稟。傳曰,準職除授。
又啓曰,新除授高山察訪沈㙉呈狀內,親病沈淹,關外千里,萬無赴任之勢,斯速入啓處置云,高山察訪沈㙉,改差,何如?傳曰,允。
又啓曰,翼陵參奉崔守身呈狀內,身病沈痼,決難行公云,改差,何如?傳曰,允。
有政。吏批,行判書李光佐進,參判鄭齊斗在外,參議李眞儒受由在外,行左承旨金致龍進。朴熙晉爲承旨,沈珙爲判決事,趙遠命爲副校理,趙翼命爲副修撰,柳諫爲司藝,柳述爲司成,趙昌壽爲司饔僉正,申成集爲軍資主簿,趙趾彬爲說書,李道顯爲尙衣別提,具爀爲氷庫別提,申思說爲司䆃主簿,李萬華爲翼陵參奉,張斗周單付兼春秋,成世頊單付承文博士,刑曹判書趙泰億資憲,今加正憲加資事,承傳,兼持平四,金尙奎·尹游·李顯章·李眞淳。
兵批,判書李肇疏批未下,參判金重器病,參議朴彙登進,參知柳鳳徵病,行左承旨金致龍進。趙景命·慶聖會·崔必蕃·閔弘洙付副護軍,李台佐付副司直。
吏批啓曰,今日政,弘文館修撰首望,正言趙翼命,誤書以持平,改付標以入,而莫重奏御文字,如是差誤,臣難免不察之罪,不勝惶恐之意,敢啓。傳曰,知道。
朴弼夢,以兵曹言啓曰,明日王世弟嬪宮廟見禮時,本曹堂上二員,當以陪衛進參,而判書臣李肇,陳疏未承批,參議臣彙登,今方入直,參知臣柳鳳徵,以身病呈辭入啓,卽今無故行公,只有參判臣金重器。莫重陪衛,無以備員,依近例假參知差出,以爲暫時進參之地,何如?傳曰,允。
又以弘文館言啓曰,本館書籍,多有閪失未備者矣。今聞昌集家籍沒書冊,移送賑恤廳,而頗多本館所未有之冊云,依戶曹例,按籍取來,以備參考之地,何如?傳曰,允。
大司憲金一鏡,司諫鄭楷,持平金始燁,獻納李明誼啓曰,四凶之惡,固無彼此,三手之逆,不甚輕重。泰采卽四凶之一,而謀廢君父,卽三手中所謂平地手也。泰采特以巧猾陰譎之故,外掩投合之迹,內懷觀望之計,前冬備忘再下之後,天位無可安之勢,凶圖有必成之機,則無復顧忌,專意擔當,以爲立功之計。庭籲將輟,諸宰抗爭,則游辭閃弄,詐許明日之更設,密地和應,潛上半夜之聯箚,惟恐事機之或誤,凶計之未逞,其恣行凶臆,同惡相濟之迹,實無首從之別。爲人臣子者,負此惡逆,豈可一日容息於覆載之間哉?今者,群凶竝戮,三手方治,而獨於泰采,尙靳允兪,王法猶未快伸,輿憤因此益激。請圍籬安置罪人泰采,亟命按律處斷。答曰,勿煩。
持平金始燁啓曰,臣以李喜朝遠竄事,閱月爭執,而尙靳允兪,竊不勝訝惑之至。噫,昨年權凶,迫逐君父,庭籲旋輟,天位將圮,苟有秉彝之心者,孰不明目張膽於鷹鸇逐雀之義,而喜朝,身居臺閣之長,終無一言半辭及於懲討,此今日聲罪之所不容貸,而且性本妖邪,凡於戕賢毒正之事,無不陰主,至於箚上瑣錄而極矣。上而欺先王之明,下而爲賊球之倡,卒之士禍滔天,善類屛迹,幸今儒賢被誣,洞然昭晣,球旣竄配,而喜朝之獨免,亦斷無是理。請門黜罪人李喜朝,亟命極邊遠竄。臣卽伏見傳敎,有遠竄罪人閔鎭遠放送之命,臣竊以爲不可也。夫鎭遠之負犯,當初臺啓,論之詳矣。外托箴規,欲掦君父所無之過,陰奬凶計,密助賊復治行之資,且結姻凶逆,情迹綢繆,此莫非人臣罔赦之罪,而鎭遠,以先朝肺腑之臣,殿下元舅之親,不思休戚之義,敢肆黨逆之計,論其罪犯,善地竄配,亦云末減,而曾未幾何,遽有此放釋之敎,此雖出於聖上軫舊之恩,實有乖於王法懲惡之道。請還收遠竄罪人閔鎭遠放釋之命。故承旨金普澤,以春澤之弟,師命之壻,陰兇奰慝,爲世所指,其所戕賢毒正,罪固難容,而況今其弟民澤·雲澤,皆犯大逆,其妻妖札,亦現露於喜賊之就鞫,一種惡逆,萃于一門,若使武安侯在者,族矣,不可以幸死牖下而置之。請故承旨金普澤,追奪官爵。鞫廳物故罪人李晩成,因其徑斃,陰兇情節,雖未究得,其干預易將之謀,發於諸賊之招,則此實國人之所共棄,親戚之所當絶,而戶曹判書金演,徒牽世好之私情,乃於晩成停殯之際,躬自往哭,視若良死之人,聞者駭異,公議難遏。請戶曹判書金演罷職。天祐邦家,大逆誅討,君位幾危而再安,宗社幾傾而復奠,凡諸含生之類,莫不歡欣鼓舞於討逆陳賀之擧,而惟彼平日附麗之徒,苟非同參於逆謀者,則亦宜革去染,同讐國賊,而徒懷兔死之悲,頓無鰲忭之意,偃伏私次,不參賀班,論其情狀,萬萬痛駭。請今番陳賀時,餘黨之一切退坐,無端不參者,一倂査出,削奪官爵。南平縣監兪夏基,諂附健賊,猥典名邑,前冬喜·器輩罪謫之後,作爲主人,饋遺書問,相續不絶,論其情迹,已極可痛。且湖儒之爲儒賢辨誣也,怒其邑子之亦參其中,故據他事,逮捕四散,乘憤拷掠,殆過十數,擧措顚妄,聽聞俱駭,其附麗凶黨,歐掠章甫之罪,不可不懲。請南平縣監兪夏基,罷職不敍。答曰,不允。末端兩件事,依啓。
司諫鄭楷,獻納李明誼啓曰,本院,以李翔事,閱月爭執,而兪音久閟,天聽邈然,臣竊不勝訝惑之至,翔之附託權門,起身白徒,冒充儒名,濫廁宰列,已是淸朝之變怪,士夫之羞辱,而至於朶頤橫財,力證淫獄之狀,狼藉於其時,本道之推案,言之汚口,聞者掩耳。三十年來丹書宛然,罪累難洗,先朝,嘗有以翔事爲言者,繩以重律之敎,不啻丁寧,而祗緣門族之强大,先嗾鄕怪,繼煽朝壬,敢請復官,而復官之不足,至於致祭,士林之憤惋,愈往愈甚,決不容一日置之。請李翔所復官秩,亟命還奪。執義李德壽,言議駮雜,見識糢糊,向者凶魁之柄國也。諉以世好,不能早絶,遍歷三司,亦無一言,見非公議,固已久矣。日昨,因戶曹判書金演之遭彈,投進一疏,强欲分疏,其兩段引喩之失宜,姑舍勿論,其言晩成事者,尤極可駭,夫晩成罪犯,何等重大,副將出外之計,宗社大計之說,俱係逆節,不啻狼藉,雖因其徑斃,未及究覈,小札密囑之事,渠亦不能自明,而德壽有甚獨見,乃謂之罪狀不甚白,將欲置之暗昧難明之科,是誠何意?噫,今此凶逆之變,實是前古所未聞。凡爲臣子者,惟當沫血飮泣請討之不暇,而身居臺閣之上,曾無片言半辭,及於沐浴之義,乃反肆然費辭,自甘爲容護凶逆之歸,此非常情之所可知,而況金演之弔問,不過偶然失着,而乃以厚薄慈忍等語,曲爲解說,有若眞正道理者然。抑未知德壽,誠欲以慈厚之道,待君父之讐賊耶?義理之晦塞,其亦甚矣。如此之論,若不嚴懲,世道之憂,將不止此。請執義李德壽,削奪官爵。副護軍權重經,頃在湖營時,投進一疏,乃敢分疏,許璧甘與之同歸,至於三十年自潔等語,尤極駭惋,夫自潔云者,卽不屑於當世,斂迹高蹈之謂也。重經以得罪先朝之人,三十年弊痼,國法至嚴,則渠何敢以此等文字,肆然陳聞於殿下之前乎?其放恣無忌,莫此爲甚。請副護軍權重經,罷職不敍。前司諫鄭錫三,立朝處身,無一可觀,依違顧瞻,專爲巧宦之計者,已非士夫之風習,而前冬備忘之再下也。大小臣僚,莫不竭誠齋籲,期於反汗,而獨錫三,恐忤凶黨,一不聯名於合辭之疏,受其吹噓,卽得擧擬於納言之望,交昵非類,全不知惡,往見凶謫,略不爲忌,其見擯士類,得罪公論,蓋已久矣。及今冒處臺地,擧措尤悖,惟此憲臣,元無指摘之失,而揑合成罪,至於諫臣,尤嚴懲討之義,而崎嶇爲說,請對之期,只隔一宵,而急急擊去,如恐不及,使臺閣一空,大論沮敗,其心所在,灼然可見,及夫公議齊憤,堂箚論罷之後,乃復以不見原啓,只聽人言等說,回面乞哀於所劾之臺臣,聞者莫不唾鄙,其用意之傾巧,行已之賤汚,莫此爲甚,決不可以已施薄罰而置之。請前司諫鄭錫三,削去仕版。答曰,勿煩。
兵曹判書李肇上疏曰,伏以,臣新叨職名,萬無堪任之望,所被臺言,尤無冒沒之理,而疾聲之號,旣未能諒察,動駕隔宵,凡時急擧行事,推諉無所,嚴召荐疊,半日之內,至於四牌交出,臣誠驚震惝怳,逃遁無路,迫於分義事勢,不得不冒出應命,而內負初心,外慙簪紳,其不可因此一出,淟涊供職,則固已決矣。如臣愚劣,致身此地,前後冒濫,莫非聖私,而至若近事,尤爲異數,久冒東曹,釁尤百出,彈墨未乾,又移本兵,東西兩銓,有若循例應遷者然,殊眷寵覆,天地莫量,頂踵毛髪,皆歸恩造,臣雖迷頑,亦有知識。臣之一身,固非已有,赴湯蹈火,亦所不辭,第今日進退,非但爲臣廉隅之一節,實有關係於國家大體者。顧臣忝在重臣之列,所處者,天官之長,廉義之防,不能自檢,終至貽羞搢紳,有辱朝廷,夫得此題目者,雖微官末職,亦難抗顔復就,矧此大司馬之任,是何等地位,而乃敢幸其臨急,暫此因仍蹲據,復犯議者之嗤點哉?其在朝家,亦何可不恤公議,强抑情勢,使不免爲無取鄙夫之歸乎?此非臣敢自重而自惜也,區區所自劃者,亦已審矣。若其才具之蔑如,人器之不稱,今不暇悉陳,而當此國勢艱危,百務叢脞之日,如臣不堪其地,自知甚明,千勻之重,非僬僥所可勝任,末終僨敗,不但爲臣身之不幸,其於國事何哉?反復揣量,其不可出決矣。春宮齒胄,實是稀有之盛禮,而臣方忝國子之任,不敢趨進於諸僚之後,親臨受賀,百僚稱慶,臣以兵官之長,不得參環衛之列,縮伏俟罪,惶悚無地。伏況都目大政,當行於六月,而遷就至今,實爲無前之事。又此虛帶職名,曠日引時,大政之行,又無其期,臣旣誤於東曹,又益罪於本職,已不勝其誅。且頃日省陵之後,陪扈諸將士犒饋已定奪,其中鄕軍下番者,當在開朔,必須於今月內設行,前頭日子無多,而尙不得出令定日,窘速之患,勢所必至,此又不可不速賜處分之一端也。召牌之下,又犯違慢,罪戾日深一日,玆敢更申血懇,仰籲於天地父母之前,伏惟聖慈,明竝日月,俯賜照察,亟命鐫削臣職名,使重任不至再辱,私義得以粗伸,不勝萬幸。臣無任屛營祈懇之至,謹昧死以聞。答曰,省疏具悉。卿勿過辭,從速行公。
上在昌德宮。停常參·經筵。
下直,光州牧使李世瑾。
夜五更,月犯太微西垣第三星。
朴弼夢啓曰,明日常參·經筵,取稟。傳曰,停。
朴熙晉啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
大妃殿·大殿·中宮殿,世弟遣宮官問安。答曰,知道。
世弟嬪宮廟見禮,還宮後,政院·玉堂問安。答曰,知道。
朴熙晉,以都摠府言啓曰,副摠管李順坤,以御營中軍新番軍士點考及舊番軍士賞中日事,南小門洞晝仕進去之意,敢啓。傳曰,知道。
領議政十四度呈辭,傳曰,安心調理。
都承旨南就明三度呈辭,傳曰,還出給。
李明彦啓曰,鞫廳大臣,方爲辭箚,推鞫姑罷之意,敢啓。傳曰,知道。
朴熙晉,以備邊司意啓曰,今春陵幸時,京外上言啓下本司者,皆已回啓,而其中義州居私奴任乭金,其矣上典,定配京畿,故移配本道事也。豐德居禹聖範等,請本府府使褒掦事也。京居司譯院前銜金命錫等,畿輔·三南監兵營,以譯學兼軍官差送事也。京居京房子李壽吉等,其矣役價,依三南主人例題給事也。京居嘉善姜潤文等,諸般月課米劃給,則千步銃造納事也。京居私奴唜善,其矣上典田畓相訟事也。京居扈衛軍官李重完,其矣父經理廳所納木價,一依戶曹例捧上事,京居閑良崔㒞恒,經理廳負債蕩滌事也。此八張,俱係猥濫。咸鏡道海夫金義,順天幼學朴萬輝,全羅道居同知金致聲,平壤中軍金得西,淸風藥夫李順業,鐵原幼學咸維,楊州甕匠朴天伊,江華幼學韓命周,果川驛奴朴世達,驪州保人李有信,驪州車順興,高陽前哨官朴尙淳等,則限內未現身,故竝不爲回啓之意,敢啓。傳曰,知道。
朴弼夢,以宗簿寺言啓曰,璿源錄,今月內奉安事,前已陳啓,蒙允矣。所當趁卽發行,而本寺方有譜略·御牒釐正之事,畢役後,亦將奉安於各處,當此凶歲,續續陪往,不無沿路貽弊之端,姑俟御牒釐正後,明春同時奉安,以爲列邑除弊之地,何如?傳曰,允。
又以禮曹言啓曰,卽接明陵參奉所報,則本陵咸平位田,纔因本曹及戶曹覆啓,已爲判下還給矣。得見宗親府啓辭,則張皇費辭,橫奪陵寢位田,事體果何如,而以折受先後論之,則辛卯年,因先朝特敎,使之受出,則此是本陵之物,中間雖因巡撫使誤達,致有混罷之擧,而宗親府之乘此橫奪,已極無名。到今還屬本陵之後,則固宜無辭出給,而猶此齗齗不已者,恐未深思諸般辭緣,遂條辨破,徒傷事體,故不爲煩報,而其中應受復戶奉足云者及肅川位田,亦以折受,似不必疊受之說,尤極可笑。列聖陵寢,雖有復戶奉足,亦多有位田,則獨於先大王陵寢,反欲禁之者,其果成說乎?肅川位田,則因道臣之防塞,已歸虛地,而以此憑藉,欲奪咸平位田,亦果成說乎?宗親府之請得折受處甚多,而必欲奪先大王陵寢,復屬之位田者,其果合於道理事體乎?一依本曹及戶曹覆啓施行之意,斯速入啓,防塞宗親府橫奪之弊云,此等折受處,初因先朝特敎,許屬於明陵,中因革罷,還屬戶曹,其間雖有與宗親府相換之事,而今因戶曹覆啓,還屬於明陵,則宗親府,不當更爲推執,而至於草記煩達,與之相爭者,誠未知其得當。宗親府,雖以陵卒之有復戶奉足爲言,而他陵寢,亦多位田,則獨以明陵之有位田爲言,亦甚不可。先朝折受之處,本陵還推之後,又欲爲爭執之計,陵卒之呼冤,勢所必至,依戶曹覆啓,仍屬本陵,以爲守護軍等保存之地,何如?傳曰,允。
又以戶曹言啓曰,卽接廣興倉所報,則來十月朔頒料次,倉官進于領議政趙泰耉家,請受祿牌,則以爲,方在呈辭中云,祿牌不爲出給。係是大臣祿俸,何以爲之?敢稟。傳曰,令倉官輸送。
又以內醫院都提調·提調意啓曰,駞駱粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
朴熙晉,以摠戎廳言啓曰,牛筋皮角,最是軍器之緊用者,而三軍門及守禦廳,則分掌諸處屠肆,皆有收聚繼用之事,獨於本廳,無他得用之路。且以營儲言之,元無錢布出處,物力素甚凋殘,卽今兵器之可以修改者許多,而力旣不逮,將何攸濟,取考謄錄,則曾在壬戌年,陳達筵席,設一屠肆於露梁越邊,收用其筋角皮張矣。今亦依前設肆於沙平近處,連續取用,軍器畢修擧之後,仍卽停止,何如?傳曰,允。
慶尙監司李廷濟上疏曰,伏以,聖上不知臣不肖,授之以雄藩重任,又不允所辭,敎之以速往欽哉,臣於是,感激惶隕,莫省所措,臣旣不得控免職名。伏聞嶺南一道,盡成赤地,萬億蒼生,皆濱丘壑,辭陛下去,一時爲急,而臣之父墳,在於京畿坡州地,今夏雨潦,多有崩頹之處,頃在喉院,以加土事,呈辭受由,國家大禮稠疊,不敢言私,尙未往省。又移本職,未辭陛之前,冀得數日之暇,往省丘壠,修補塋域,情理甚切。伏乞聖明,特許恩暇,以伸人子至情,千萬幸甚。臣無任祈懇之至,謹昧死以聞。答曰,省疏具悉。卿其依疏辭,往省惟休。
午時,上御興政堂。持公事入侍,同副承旨朴弼夢,對讀官李顯章,檢討官李承源,假注書金浩,記注官張斗周,記事官朴㻐。進講綱目南宋文帝紀,自元嘉十一年,止元嘉十七年。講畢,李顯章曰,臣因文義,有所達事矣。宋因大水禁酒,蓋酒糜穀而不能救飢,且有百害而無一益。是以大禹惡旨酒,矧今年凶穀貴,宜有別樣禁酒之道矣。又曰,宋禁鑄像造寺,大凡佛法,虛無寂滅,無父無君,宜有所痛斥,而以我國言之,八路之內,一縣中建寺者,多至十餘,少不下五六,原其創寺之際,旣耗民間之財。且良民之子,擧皆托迹,軍丁之難得,職由於此,自今宜禁寺刹之創設矣。李承源曰,魏詔吏民告守令罪,此法大爲不可。守令有罪,則旣有方伯之按察,且有臺諫之彈劾,豈可使吏民,告其守令之罪乎?雖以我國事言之,府民告訴,自有其律,魏之設法,可謂非矣。竝無發落。
朴弼夢啓曰,臣有所懷敢達,檢閱尹容之引嫌,實無所據,日者,宋寅明·申致雲等,聯名上疏,想已下覽,而俯燭其曲折矣。自前翰林取才後,取其高栍,先爲付職,已有其例,尹容之執以爲嫌者,不過以渠之應講則差後,只從高栍而先付,爲不安之端,屢次違牌,終不應命,新進怠慢之習,極爲可駭。本院請推之外,無他可施之罰,故本院屢請推考,自上屢下只推之命,而無意出應,莫重史局,屢日虛曠。自先朝如此等事,亦多有禁推之擧,尹容,宜有別樣警責之道,故敢達。上曰,禁推。
又啓曰,侍從臣父年七十推恩,已成規例,近者亦多有之。持平金始燁之父前縣監弘機,年過七十,依前例宜有推恩之道,故敢達。上曰,依爲之。諸臣遂退出。
上在昌德宮。停常參·經筵。
有政。吏批,判書李光佐進,參判鄭齊斗在外,參議李眞儒進,同副承旨朴弼夢進。兵批,判書李肇病,參判金重器進,參議朴彙登病,參知柳鳳徵呈辭受由,右副承旨李明彦進。
吏批啓曰,玉堂闕員,今當差出,而擬望之人乏少,相避外任,竝擬,何如?傳曰,允。
以柳鳳輝爲禮曹判書,洪重徵爲兵曹正郞,李匡輔爲南平縣監,李道亨爲典籍,柳時模爲典籍,申兼濟爲高山察訪,鄭希先爲宗廟令,徐宗一爲義盈主簿,吳彦胄爲典設別檢,趙壽彬爲典牲奉事,李相華爲繕工奉事,鄭東游爲童蒙敎官,李震佐爲繕工監役,權炳爲司饔直長,李世德爲副應敎,韓在垣爲掌令,尹㝚爲副修撰,趙趾彬爲正言,趙顯命爲奉敎,宋寅明爲待敎,趙泰億爲知經筵,李肇爲同經筵,李漢東爲校書副正字,金始炯爲文學,趙顯命爲說書,前縣監金弘機,今加通政,年七十二,侍從臣持平金始燁父加資事,承傳。
兵批,柳濬·趙修·李景說單付副護軍,尹游單付副司果,金浩單付副司正。
傳于李明彦曰,樂善君遷葬時禮葬等事,依初喪例擧行事,分付該曹。
領議政趙泰耉十五度呈辭,傳于李明彦曰,安心調理。
金浩有頉,代以李匡德爲假注書,曺命敎有頉,代以李廷錫爲假注書。
李明彦啓曰,假注書李匡德,擬望受點之後,偃然在家,稱以有病,不肯入來,新進怠慢之習,不可無從重責罰之道,而本院請推之外,他無可施之罰,何以爲之?敢稟。傳曰,拿推。
李匡德禁推,代以洪聖輔爲假注書。
李明彦啓曰,卽者,禁府都事來言,今日當爲鞫坐,而大臣,陳箚未承批,不得開坐云矣,敢啓。傳曰,知道。
又以御營廳言啓曰,今此下番別破陣別馬隊試才賞格,從分數多寡,以本廳所儲木綿,面給後,別單書入之意,敢啓。傳曰,知道。
又以御營廳言啓曰,本廳屬海西十五番別馬隊五十四名,標下軍一名,已爲逢點整齊矣。來十月初一日,與東營入直十四番別馬隊替代後,舊軍放送之意,敢啓。傳曰,知道。
又以禁衛營言啓曰,來十二月當二番前部中司屬黃海道五哨軍兵,來十一月二十五日,京中逢點,依例準二朔立番,二三番別驍尉,一體調送,逐朔立番之意,本道監兵使處,預爲知委,何如?傳曰,允。
又以禁衛營言啓曰,一番前部左司屬黃海道五哨軍兵逢點實數,六百五十二名,十五番別驍尉五十六名,步軍標下一名,已爲點閱整齊矣。來十月初一日,與內外各處入直馬步軍兵,依例替代後,舊軍放送之意,敢啓。傳曰,知道。
朴弼夢,以賑恤廳言啓曰,弘文館草記內,本館書籍,多有閪失未備者矣。今聞昌集家籍沒書冊移送賑恤廳,而頗多本館所未有之冊云,依戶曹例,按籍取來,以備參考之地,何如,傳曰,允事,命下矣。昌集家籍沒書冊,元數不敷,散秩者且多,所餘存者,率是東人文集之外,別無稀貴可觀之冊,而其中東儒師友錄十卷,濂溪集五卷,桂苑筆耕四卷,各樣書帖十四卷,合三十三卷等冊子,自玉堂,旣已取去,此外冊子,輸來本廳之後,卽爲出給廛人,使之發賣者,已多日子,次次轉賣,不能知爲某人買去云。價本,亦方連續捧上,到今還推,其勢誠難,玆不得移送之意,敢啓。傳曰,知道。
李明彦啓曰,刑曹李賓興獄事,令次官擧行事,命下已久,而連因堂上之不齊,一不開坐,不但滯囚可慮,成命之下,一向遷就,亦甚未安,新除授參議鄭思孝,待明朝牌招,以爲趁卽擧行之地,何如?傳曰,允。
大司憲金一鏡,持平金始燁,獻納李明誼啓曰,請圍籬安置罪人泰采,亟命按律處斷。措辭見上
府啓,請金普澤追奪官爵。
請還收遠竄罪人閔鎭遠放釋之命。
請李喜朝極邊遠竄。
院啓,請李翔追奪官爵。措辭見上
請李德壽削奪官爵。
請權重經罷職不敍。
請鄭錫三削去仕版。
合啓,答曰,勿煩。
府啓,答曰,勿煩。
院啓,答曰,不允。末端事,依啓。
右議政崔錫恒箚曰,伏以,如臣無似,忝叨台席,適當國家多事,廊廟殆空,加以鞫獄蔓延,收殺無期,不敢告勞,辭避無路,泯勉供劇,垂及一期,循省初心,已多剌繆,況此災荒之慘,八路同然,狀請論報,日不假給,而中外儲畜,蕩然無餘,賑救之策,茫然無着手處,夙宵憂懼,眠食靡安。又此非時雷電,屢發於收聲之節,震虩之聲,無異盛夏,未知何樣禍機,伏於冥冥之中,而天之警告,若是其丁寧也。燮理陰陽,固非責望於如臣等輩,而顧其職,則輔相之任也。目今鼎席,雖曰備員,左相杳無上來之期,領相又已呈單引入,臣於此時,獨當機務,凡有休咎,罪在臣身,因災策免,自是歷代之通規,而臣若諉以人微不敢當,而恬然而不知退,則其於貽同朝之嗤點,駭四方之聞聽,何哉?伏乞聖慈,俯諒危懇,將臣相職,極許鐫免,以答天譴,以安私分,不勝幸甚。仍竊伏念天人之際,間不容髪,天之示警,多出於將亂未亂之時,蓋所以眷顧生靈,使爲人牧者,怵然驚懼,惕然改圖,不至於危亡也。人君,苟能側身修行,反躬自責,則變災爲祥,轉禍爲福者多矣。如祥桑枯死於殷宗之修德,熒惑徙舍於宋景之善言,殿下果能瞿然內省,赫然奮發,一心寅畏,無食息之間斷,至誠對越,無屋漏之可愧,勵精圖治,宵旰憂勤,日接臣僚,講求治道,頻御經筵,成就聖德,使謨猷日進於廈氊,章奏無滯於喉司,仍飭勵群工,俾革恬嬉之習,聚會精神,以致寅協之美,則安知今日上天之譴告,非玉成吾君之資耶?惟聖明之留神加意焉。且臣按獄以來,屢遭人言,難安之端,前後非一,追思至今,寢有餘悸,矧今鄕儒聲罪之章,交於公車,原疏雖未下批,在臣自處之義,其何敢徒恃聖眷,不恤人言,而晏然於具瞻之地乎?此亦臣難冒之一端也。臣於乞免之章,不宜有所陳請,而事係緊急,敢此附陳焉。都目大政,過時已久,不可不急速設行,而兵曹判書李肇,頃因謁聖擧動,承命出肅矣。旋卽引入,無意行公,今則疏批已下,宜加嚴責,必於今月內,使之擧行,俾無一向延拖之弊,恐爲得宜,竝乞裁處焉。取進止。答曰,省箚具悉卿懇。縷縷陳戒,言甚切至,可不加意,而引災策免,本非美事。李肇從重推考。卿其須體予意,安心勿辭,速出論道,以副如渴之望。仍傳曰,遣史官傳諭。
上在昌德宮。停常參·經筵。
自昧爽至辰時,有霧氣。夜四更五更,有霧氣。
朴弼夢啓曰,明日常參·經筵,取稟。傳曰,停。
又啓曰,來十月初一日,輪對日次,取稟。傳曰,停。
李明彦,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李順坤,以御營中軍軍兵等中日試放事,南小門洞晝仕進去之意,敢啓。傳曰,知道。
朴弼夢啓曰,院中苟簡,未有甚於近日,都承旨南就明,三度還給之後,連日病不仕進,左承旨金致龍呈辭入啓,右承旨權以鎭在外,左副承旨朴熙晉,今日病不仕進,右副承旨李明彦,今日鞫坐,當爲進去,廳中只有臣弼夢,伴直無人。都承旨南就明,左副承旨朴熙晉,所當請牌,而拘於廳規,不得請牌,何以爲之?敢稟。傳曰,牌招。
傳于朴弼夢曰,正言趙鎭禧三度呈辭,還出給。
李明彦啓曰,兵曹判書李肇,疏批已下,昨日又有特推之命,而尙不行公,都政遷就,已極未安,軍兵犒饋,事係緊急,兵曹判書李肇,卽爲牌招察任,何如?傳曰,允。
又以備邊司言啓曰,咸鏡道大小科場,北道則評事主試,南道則都事主試矣。卽今增廣監試文武科初試,期日已近,道臣以北評事差出下送馳啓,而評事時未差出,卽今雖爲差出,監試初試,在來月十五日,似聞北道監試試所,定於鏡城府,評事決難及期下去。自前如此之時,亦有變通之道,北道則都事主試,南道則京試官,分付該曹,別爲口傳差出,急急下送,俾無窘速之弊,何如?傳曰,允。
朴熙晉啓曰,兵曹判書李肇牌招不進推考傳旨,今方捧入,而都政之遷就,犒餽之迫急,俱爲可慮。兵曹判書李肇,更爲牌招察任,何如?傳曰,允。
朴弼夢,以戶曹言啓曰,依傳敎,領議政趙泰耉來十月朔祿俸,令倉官輸送于本家,則以爲,臣方在辭職之中,不敢冒受常廩,卽者倉官,以聖敎輸到祿俸,惶隕感激,不知所處。揆以私義,終有所不敢祗受,尤不勝惶恐之至云,祿俸,不爲領受,何以爲之?敢稟。傳曰,更令倉官輸送。
又以侍講院言啓曰,昨日政,本院新除授文學金始炯,說書趙顯命,除拜之後,不卽出肅,竝卽牌招,明日王世弟永徽殿展謁擧動時,以爲備員陪從之地,何如?傳曰,允。
吏曹口傳政事,以柳諫爲咸鏡南道京試官。
李明彦啓曰,卽者禁府都事,以大臣意來言,今日當爲鞫坐,而判義禁李光佐,連有微感,强疾行公矣。昨於罷政之後,病勢添劇,無由進參,故今日不得開坐云,敢啓。傳曰,知道。
大司憲金一鏡,司諫鄭楷,持平金始燁,獻納李明誼啓曰,四凶之惡,固無彼此,三手之逆,不甚輕重。泰采卽四凶之一,而謀廢君父,卽三手中所謂平地手也。泰采特以巧猾陰譎之故,外掩投合之跡,內懷觀望之計,前冬備忘再下之後,天位無可安之勢,凶圖有必成之機,則無復顧忌,專意擔當,以爲立功之計,庭籲將輟,諸宰抗爭,則游辭閃弄,詐許明日之更設,密地和應,潛上半夜之聯箚,惟恐事機之或誤,凶計之未逞,其恣行胸臆,同惡相濟之跡,實無首從之別。爲人臣子者,負此惡逆,豈可一日容息於覆載之間哉?今者,群凶竝戮,三手方治,而獨於泰采,尙靳允兪,王法猶未快伸,輿情因此益激。請圍籬安置罪人泰采,亟命按律處斷。答曰,勿煩。
持平金始燁啓曰,臣以李喜朝遠竄事,閱月爭執,而尙靳允兪,竊不勝訝惑之至。噫,昨年權兇,迫逐君父,庭籲旋輟,天位將圮,苟有秉彝之心者,孰不明目張膽於鷹鸇逐雀之義,而喜朝,身居臺閣之長,終無一言半辭及於懲討,此今日聲罪之所不容貸,而且性本妖邪,凡於戕賢毒正之事,無不陰主,至於箚上瑣錄而極矣。上以欺先王之明,下而爲賊球之倡,卒之士禍滔天,善類屛跡,幸今儒賢被誣,洞然昭皙,球旣竄配,而喜朝之獨免,亦斷無是理。請門黜罪人李喜朝,極邊遠竄。
又啓曰,臣卽伏見傳敎,有遠竄罪人閔鎭遠放送之命,臣竊以爲不可也。夫鎭遠之負犯,當初臺啓,論之詳矣。外托箴規,欲掦君父所無之過,陰獎凶計,密助賊復治行之資。且結姻凶逆,情迹綢繆,此莫非人臣罔赦之罪,而鎭遠,以先朝肺腑之臣,爲殿下元舅之親,不思休戚之義,敢肆黨逆之計,論其罪犯,善地竄配,亦云末減,而曾未幾何,遽有此放釋之敎,此雖出於聖上軫舊之恩,實有乖於王法懲惡之道。請還收遠竄罪人閔鎭遠放釋之命。
又啓曰,故承旨金普澤,以春澤之弟,師命之壻,陰凶奰慝,爲世所指,其所戕賢毒正,罪固難容,而況今其弟民澤·雲澤,皆犯大逆,其妻妖札,亦現露於喜賊之就鞫,一種惡逆,萃于一門,若使武安侯在者,族矣,不可以幸死牖下而置之。請故承旨金普澤,追奪官爵。
又啓曰,初仕之職,雖曰卑微,旣通仕宦之路,且爲字牧之階,固不可不擇差,而至於齋郞,尤是蔭路淸選,不可以猥雜之類,苟然冒充也,決矣。崇陵參奉李泌,爲人麤悖,全無行檢,諂事頤賊,爲世所棄。惠陵參奉朴奎文,改幻頭面,附托權奸,賣文媒爵,不齒士類。泰陵參奉姜命璜,跡本寒微,目不識丁,見汰部官,又玷齋郞,物議莫不嗤點,士夫羞與同列。如此麤鄙庸瑣之類,不可置之衣冠之列。請崇陵參奉李佖,惠陵參奉朴奎文,泰陵參奉姜命璜,竝命汰去。答曰,不允。末端事,依啓。
司諫鄭楷,獻納李明誼啓曰,請李翔所復官秩,亟命還奪。措語見上
請執義李德壽削奪官爵。措語見上
請副護軍權重經罷職不敍。措語見上
逆獄緣坐,罪名至重,雖當大霈,不容輕議,而今此㮒·煥·爀職牒還給之命,遽下意外,無乃聖明,未或深思而然耶?曾在先朝,累經赦令,而未嘗擧論者,蓋所以重國法也。聖上之累命甄復,而卽許還收者,亦所以嚴懲討也。曾未幾何,又有此命,實非懼亂賊峻隄防之意也。旣乖王章,且關後弊,請還收㮒·煥·爀等職牒還給之命。答曰,勿煩。
答都承旨南就明疏曰,省疏具悉。卿其勿辭,調理察職。原疏見下
答修撰趙翼命疏曰,省疏具悉。爾其勿辭察職。
答說書趙趾彬疏曰,省疏具悉。疏辭,令廟堂査處,爾其勿辭察職。
答領議政趙泰耉箚曰,省箚具悉卿懇。雷變非常,憂懼薰心,賞典,實循舊章,祿俸輸送之命,不宜過辭,卿其須體至意,安心勿辭,卽起視事,弘濟時艱。仍傳曰,遣史官傳諭。
行都承旨南就明疏曰,伏以臣,久玷近密,絲毫未補,夤緣倖會,寵渥徒隆,銜恩畏義,不計一身之顚蹶,卯申奔走,首尾已六七朔矣。念臣性本疎率,觸事憒憒,中書首席,決非如臣所可堪承,而頃者辭單之還給,已極惶隕,適値大禮之稠疊,義難辭避,黽勉隨行,蹲冒至今,强策衰疲,臣自覺其支離,久冒華顯,人亦謂之何如?一味悚恧,如負大何,且身素患痰病,源委已痼,每當換節,諸症越添,自念筋力,無望供劇,縮伏尋單,實出於萬不獲已,而三度出給之命,又下於萬萬意外,臣於是,驚惶抑塞,實不知置身之所也。在臣分義,惟當益懷感激,生死以之,而第今病情,日就彌留,火升氣喘,寒熱交作,飮啖全廢,眞元大削,轉輾沈淹,已至難醫,治疏將上之際,召牌遽降,不敢不强疾趨詣於闕下,而以此積瘁之狀,萬無供職之望,咫尺天陞,拜章徑退,臣尤死罪。伏乞聖慈,俯加諒察,亟許鐫遞職名,仍治臣違慢之罪,以肅朝綱,以安微分,不勝萬幸云云。
修撰趙翼命疏曰,伏以臣,頃忝臺職,果速彈抨,雖因儒臣之箚論,至蒙反汗之恩命,而臺閣之上,廉隅爲重,因仍蹲據,義不敢出,長單得徹,遞免是期,不意此際,有玉署新命,臣誠惝怳悚縮,靡所容措,其在分義,固當竭蹶趨承,而顧臣所遭,實非尋常,臺言之當否,姑捨勿論,駁劾之擧,至發於僚席,臣之情地,萬分難安,不可以旣移其職,而有所自解。且臣兄弟,一時竝列於經幄論思之地,揆諸私義,固當逡巡辭避,以免盈滿之災,於斯數者,已難唐突冒承,而臣於本職難進之狀,實如前疏所陳,根蒂旣痼之疾,有非時月間所可調治,以此病情,斷無供職之望。伏乞聖明,俯垂矜察,將臣職名,特許鐫改,以謝人言,以安私分,不勝幸甚云云。
說書趙趾彬疏曰,伏以臣,倥侗顓蒙,百不猶人,而徒藉門蔭,猥荷洪造,簪華近班,僥冒極矣。尋常愧懼,若隕淵谷,春坊移除,遽出意外,一倍悚惕,靡所容措,適會春宮謁廟期日隔宵,召牌之下,不得不黽勉出肅,仍參陪從之列,而顧念參下淸選,地望自別,固非如臣空疎所可濫叨,況値春宮,逐日開筵,講討方勤之時,以臣謏學蔑識,實無輔導開發之望,其何敢冒昧趨承,以益人之嗤點哉?且臣私義,尤有所萬分悶蹙者,臣父泰億,方帶賓客之任,書筵入侍,父子同參,榮耀雖極,戒懼實多,私心不安,姑且勿論,其在朝家事體,亦宜俯加諒察,聽其辭避。伏乞聖慈,燭臣此言之非出飾讓,亟遞臣新授職名,毋使輪直苟簡,講任瘝曠焉。抑臣於春間待罪翰苑也,受命曬史,歷遍關嶺之間,敢以沿路見聞,條列陳聞,及見廟堂覆奏,竝皆許施,自此遐土殘氓,少紓一分燃眉之急,臣方感祝朝家軫恤之德意矣。晩始得見耆老所草記,以臣書啓中,江陵之內面及釜淵山耆司設屯處請罷事,費辭啓稟,公然歸臣於爽實啓聞之科,臣不勝駭訝,玆不得不更暴事實,以冀聖鑑之照察焉。江陵府德方·連谷等面,舊有耆司折受之處,而其地濱海斥鹵,結數甚少,所收無多,向來逆集,當耆司有司之任,聞內面釜淵之土沃,乃以德方·連谷,必欲相換,累遣私人,審察形止,誘脅其民,而不得得焉。及當靈壽閣創建之後,憑藉換屬,別送檢差,打量於沮洳不墾之土,執卜於萑葦極目之地,徵稅太濫,鞭打狼藉,居民來訴其冤,則嚴加嚴治,本官疏請變通,則又復操切,終至勒奪而後已。夫內面,素是産蔘之地,每年進上之蔘,皆自本面擔當採納,曾無遍及民結通融貿納之事。邑例如此,自古爲然,一自內面移屬以來,採蔘路絶,上供將闕,其價之移徵沿海民戶,固其勢也,則今者耆司所謂旣無採蔘之事,有何闕封之慮云者?似出於未諳本邑事例之致。至於釜淵山黃腸所封之處,與五臺山,腹背相接,從臺山山脊而下釜淵,只是四十餘里,兩山相距,不過如斯,元無江水之阻絶,又無他山之間隔,山川形便,道里遠近,瞭然在目,歷歷可審,而今其草記中,一則曰絶遠,一則曰重隔。又謂之其間百餘里,亦安有山火延及之事乎?有若臣蹙減地勢,游辭書啓者然,此已非實狀,且釜淵本非襄陽之土,乃是江陵之地,又入於耆司折受之中,卽人所共知者,而猶且曲爲辭說,指東言西,有有爲無,唯以彌縫爲主,其亦異矣。若其黃腸之恣意斫伐,自有其人,愚氓之放火耕作,明有可據,若自朝家,一經行査,則自可現發,而分疏不已,掩護如此,或無乃有所挨逼處而然歟?內面釜淵之與臺山相近,如上所陳,則外山之火,延及內山,非朝伊夕,可坐而待,火焰遍山,土石皆焦之後,史閣之獨漏其中,臣實愚迷,誠不能覺得也。大抵內面·釜淵,土地膏腴,江陵一邑民役,太半出於此地,此地差失,則江陵之民,擧被其害,其在損上益〈下〉之道,宜不可仍屬於耆司,況仍屬耆司之害,至有火及史閣之慮,則朝家之特罷折受,可謂兩得之矣,而耆司之固請還仍者,此其故何哉?兩面一年所收稅,淸蜜四石餘,不過爲耆司諸堂分兒之資,差人下吏潤橐之物,有何干涉於靈壽閣,而乃敢以御帖奉安所疲弊等語,藉重爲說,其於事體,未知何如也。向臣所聞見而上聞者,旣得之於民人之齊訴,又聞之於本官之陳瘼,至若史閣事,臣所目擊者,則竝欲歸之於白地欺謾,是未可知也。今此折受之存罷,於臣本無所關,誠以逆集之所斂怨,江民之所稱冤,旣如彼,則其在奉使者之體,不可不隨聞陳達,以除一分民弊,至於史閣深遠之慮,係是職掌內事,故不得不言之矣。廟堂諸臣,相議革罷之後,耆司一堂上,突然草記,旋又請寢,朝廷體統,更無可言,臣竊爲耆堂,惜此擧措也。此事不罷,則江民無以支保,史閣無以安存,其憂實不細矣。伏願聖明,下臣此疏於廟堂,更令査稟,臣言如或歸虛,則治臣告君不以實之罪,若不爽實,則仍令永罷折受之處,一以慰江民顒企之望,一以免史閣延燒之患,千萬幸甚云云。
領議政趙泰耉箚曰,伏以臣,情益蹙而病益甚,萬無從仕之望,辭單之上,過十至五,亦未蒙恩遞,床簀昏昏之中,惶悶轉甚,日昨電雷之變,疊出於一朔之內,天之警告,不啻丁寧,如臣無似,忝居上相,以病廢事,殆近一年,宜卽策免,以應故事,仍竊伏念,天人一理,感應如響。伏願聖明,益懋聖德,常存對越之心,不弛寅畏之念,克勤庶政,振勵群工,務加節省,一以拯濟斯民,爲第一急務,以爲上答天譴,下慰民望之地,是臣區區所切祝也。臣於都監賞典,實有不安者,臣雖待罪敦匠之地,而病不任事者久矣。設有一時之奔走,此係職分內事,有何可記之勞,叨受此上賞乎?乞蒙收還,以重賞典。昨者,祿俸輸送之命,又有所不敢冒受者,方在乞解職名之中,虛受公廩,豈有是義?亦乞收還,以安私分,千萬幸甚云云。
壬寅九月二十七日巳時,諸承旨持公事召對入侍時,右副承旨李明彦,參贊官朴弼夢,侍讀官李顯章,檢討官李承源,假注書洪聖輔,記注官張斗周,記事官朴㻐。上御熙政堂。右副承旨李明彦進伏,讀全羅監司黃爾章狀啓,玉果縣鄕校,文元公位版傷破改造事。踏啓字。
又讀全羅監司黃爾章狀啓,莅斬罪人健命子婦及孫,益山郡爲奴到配事。踏啓字。
又讀全羅監司黃爾章狀啓,莅斬罪人健命妾子及子婦,沃溝縣爲奴到配事。踏啓字。
又讀全羅監司黃爾章狀啓,處斬罪人盛節妾,爲奴到配事。踏啓字。
又讀全羅監司黃爾章狀啓,淳昌郡,今八月初一日地震事。踏啓字。
同副承旨朴弼夢進伏,讀全羅監司黃爾章狀啓,茂朱赤裳山城史庫參奉,代定牒報事。踏啓字。
又讀全羅監司黃爾章狀啓,道內各邑秋巡發行事。踏啓字。
又讀黃海兵使趙世望狀啓,禁衛別隊等巡點後還營事。踏啓字。
明彦拜曰,小臣有仰達事矣。臣等伏見嶺儒李德標等疏本,憑藉辛巳事,詬辱廷臣,罔有紀極,本院之當初稟啓不捧,蓋緣其疏語,有殿下不忍聞之說,故不敢上徹睿覽故耳。其後李德標等,又爲來呈,以壅蔽之意,侵辱本院,一向退却,亦涉未安。且臣等之意以爲,一經睿覽,以俟處分,事體得當,故措辭捧入矣。其後權瑞鳳等,又爲呈疏,論及二凶追戮事及私親祠宇墓所展謁事,其言則不爲非矣,而至於辛巳事,與李德標等疏大同,亦多有侵辱喉司之語,故捧入,而疏入屢日,不爲賜批,殊甚抑鬱,敢此仰達矣。大抵彼輩,以不敢言之事,登諸章牘,情狀可惡,而究厥所由,使此輩發此言,豈有他哉?追報一事,至今未擧,大臣·宰臣筵奏之後,不卽擧行,故怪鬼輩,換面迭出,至於如此,夫私親追報事,雖無渠輩之疏,分限之內,固當擧行,雖日呈千百疏,分限之外,何可踰越耶?臣在副學時,論追報事,疏末引先儒程頤·先正臣李滉所言,奸邪之人,希恩固寵,自爲身謀,害義傷孝,以陷陛下等語,申復不已者,正欲參酌情禮,追報私恩,俾絶此等奸邪希覬過分之說也。臣等謂宜追報一款,趁速擧行,以伸情禮,疏儒輩嚴賜處分,以杜日後紛紜之弊,幸甚。上曰,依爲之。出擧條
弼夢曰,疏儒事,李明彦,旣已詳達,不必爲架疊之言,而李德標等疏,卽臣未入本院前事,而權瑞鳳等疏,乃臣入院後捧入者也。曾前承宣之不得捧入,非有他意,只以不忍聞之事,不敢上徹而然也。然每以壅蔽爲言,不可一向退却,且是非間一經睿覽後,處分爲宜,故捧入矣。權瑞鳳疏上下段,雖與李德標疏有異,而大意則同,捧入後謂當明賜處分,而尙無所答。大槪此輩,以此事換面迭出,非出於爲國願忠之誠,原其本心,出於希覬嘗試,怪鬼輩每以此不忍聞之言,提及章疏,或冀聖上之樂聞,究厥情狀,雖極過甚,而蓋追報一節,不卽擧行,故致有此紛紜,臣謂斯速擧行,然後不但事體得當,亦可無紛紜窺覬之弊矣。且權瑞鳳疏,有辱及私親者十餘人請罪之語,志述已爲伏法,如啓迪·任敞·沈坰·趙徵等,誠如疏中所論,果有其罪,而其餘諸人,或意見誤入,或下語不審,誠爲非矣,故同朝亦或有規警之事矣。若未免混同歸之於辱及私親之科,則非其本情,豈不冤乎?雖以此觀之,彼輩之意,在於憑藉嫁禍,亦可以知之矣。追報一款,聖上淵衷,必已有斟量者,何待彼輩之陳疏與否乎?李明彦纔亦有達,而情雖無窮,固不可踰越分限之外,而彼輩或冀其有所利益,如是紛紜,誠可惡也。上無發落。
侍讀官李顯章,持網目宋文帝紀,自宋元嘉十七年,至下獄死,讀畢。弼夢曰,此以下,令下番讀之,何如?上曰,依爲之。檢討官李承源,自秋七月晦,至魏人留之,讀畢。
顯章曰,南北朝史,皆戰爭事,文義無可達者,而魏主詔以肥馬給獵騎,古弼悉給弱馬,魏主怒欲斬之,聞其罪大罪小之語,還止而嘆曰,有臣如此,此國之寶。又欲發牛車,運其所獲麋鹿,見弼表,有秋穀懸黃,乞賜矜緩,使得收載之語,乃褒之曰,葦公,可謂社稷臣,人主容人聽言之道,固當若是,故敢達。
承源曰,違忤君命,似當非責,而乃反褒之以社稷之臣,魏主雖是胡主,此等虛納之美,所當留神矣。
顯章曰,宋主使諸子飢苦,以知百姓艱難,凡人君克察民事之艱難,必以節儉而御物,則可謂善矣。宋主戒敕之言,宜加體念也。
承源曰,魏主作靜輪宮,必令其高,欲以上接天神,太子晃諫之,夫天人道殊,不可相接,誠如晃言,而魏主惑信雜術,耗財疲民,欲行無益之事。大抵崇信雜術,則其弊至於如此,我國元無此等雜術,聖明在上,非所可慮,而固當深戒也。遂以次退出。
上在昌德宮。停常參·經筵。
自昧爽至巳時,有霧氣。
下直,扶餘縣監李萬根。
朴弼夢啓曰,明日常參·經筵,取稟。傳曰,停。
朴熙晉啓曰,近日院中,位甚不齊,不但輪直,無以推移,鞫廳往來,亦且苟簡,承旨有闕之代,政官牌招,在京無故人差出,仍令牌招察任,何如?傳曰,允。
朴弼夢啓曰,啓下京畿上言一百三十五丈內,七十七丈,分下各該司,猥濫五十四丈,違格四丈,啓字爻周次,還入之意,敢啓。傳曰,知道。
朴熙晉啓曰,兵曹判書李肇,前後三招之下,終不應命,非但事體極爲未安,犒饋期迫,事甚緊急,更爲牌招察任,何如?傳曰,允。
朴弼夢啓曰,檢閱尹容,旣已帶職放送,卽爲牌招,待敎宋寅明,檢閱申致雲,陳疏雖未承批,莫重史局,連以兼春秋代直,誠未安,竝一體牌招察任,何如?傳曰,允。
李明彦啓曰,卽者,禁府都事,以大臣意來言,今日當爲鞫坐,而判義禁李光佐,身病一向無減,不得開坐云矣,敢啓。傳曰,知道。
有政。吏批,判書李光佐牌不進,參判鄭齊斗在外,參議李眞儒進,同副承旨朴弼夢進。
吏批啓曰,判書李光佐牌招不進,參判鄭齊斗在外,小臣獨政未安,何以爲之?敢稟。傳曰,只出緊任。
以尹行敎爲承旨,李景說爲掌令,具命奎爲司書,朴澄爲參知,嚴慶遐爲刑曹佐郞,奉敎宋寅明,待敎申致雲,兼監察柳諫,竝單付,左承旨權以鎭,右承旨朴熙晉,左副承旨尹行敎。
兵批,判書李肇病,參判金重器病,參議朴彙登進,參知未差,同副承旨朴弼夢進。
副司直金致龍·柳鳳徵,副司果柳綎,竝單付。
朴弼夢啓曰,新除授高山察訪申兼濟,自該曹催促之後,稱以夫馬未及上來,且稱身病,不卽出肅,其在事體,極爲未安。卽今科期迫近,事勢緊急,不可一任其淹滯,給馬催促發送,何如?傳曰,允。
朴熙晉,以備邊司言啓曰,兵曹判書李肇,旣出旋入,無意行公,大政遷就,委屬可慮。臣於日昨箚末,略及責勵勉出之意,自上有特推之敎,設有一時難安之端,揆以分義,所當趨承之不暇,而再招之下,終不承命,其爲未安,孰甚於此?大政設行,一日爲急,況軍兵犒餽,尙未擧行,若過今明,則下番之軍,自當退去,非但軍情之落莫,朝家失信,亦不可不慮。兵曹判書李肇,卽爲牌招察任,俾無犒餽廢却,都政遷就之弊,何如?傳曰,兵判之累度違牌,殊涉太過,推考,更卽牌招。
朴弼夢,以承文院官員,以都提調意啓曰,本院前權知副正字南壽彦·朴宗潤,或拜司錄,或拜別檢矣,遞職無屬處,依例還仕本院,何如?傳曰,允。
又以實錄廳郞廳,以摠裁官意啓曰,昨日三房郞廳李廣道,本職呈辭受由,金尙奎兼帶未肅拜,李普昱受由,李匡輔外任遷轉,李巨源以問事郞廳進去,而昨夜鞫廳,不果設行,則所當直宿本房,而稱病不進,以致闕直,事甚未安。李巨源拿推,三房堂上李廷濟外任,代副提學尹行敎差下,都廳郞廳李德壽被論,情勢有難行公,其代副司果尹游差下,李匡輔外任,代副司果具命奎差下,李普昱受由,代持平金始燁差下,一房郞廳有闕,代正言趙趾彬差下,竝卽牌招察任,何如?傳曰,允。
吏曹口傳政事,實錄兼春秋,尹行敎·尹游·具命奎·金始燁·趙趾彬,竝單付。
以實錄郞廳具命奎,堂上尹行敎,副校理趙遠命等,牌不進罷職傳旨,傳于朴熙晉曰,推考傳旨捧入。
朴熙晉啓曰,因本院啓辭,承旨差出,仍卽牌招事,允下,而承旨尹行敎,以實錄廳堂上,牌不進罷職傳旨捧入矣。旣有只推之命,所當出牌,而今已夜深,待明朝出牌之意,敢啓。傳曰,知道。
李明彦,以義禁府言啓曰,以黃海監司狀啓,刑曹粘目,延安前府使沈仲良·李挺周·洪重福·申聖夏等,移本府處置事,允下矣。沈重良·洪仲福·申聖夏,今方待命於本府,卽爲拿囚,李挺周,方在咸鏡道明川府配所,依例發遣府書吏拿來,何如?傳曰,允。
朴弼夢,以弘文館言啓曰,新除授副應敎李世德,時在京畿楊州地,經筵入番事緊,請斯速乘馹上來事,下諭,近日上下番輪直之際,事多苟簡,新除授副校理趙遠命,修撰趙翼命,卽爲牌招察任,何如?傳曰,允。
答兼司書尹㝚,正言趙趾彬疏曰,省疏具悉。爾其勿辭,救護母病。原疏見下
答刑曹判書趙泰億疏曰,省疏具悉。今玆賞典,實循舊章,卿其安心勿辭領受焉。原疏見下
兼司書尹㝚疏曰,伏以臣於春坊直中,得接家人所報,則臣之望八老母,自昨宿患胸腹之痛,觸寒猝發,達夜苦劇,證情漸加,轉側須人,飮啖全廢,臣自聞此報,方寸焦煎,不能自定,急於歸護,不得不仰暴血懇,徑出禁門,臣罪萬死。伏乞聖慈,俯諒臣煎迫情理,亟許鐫罷臣職,仍治臣擅離直所之罪,以警具僚,以伸私悃,不勝幸甚云云。
正言趙趾彬疏曰,伏以如臣無似,過蒙洪造,淸塗華貫,次第推遷,纔除春坊,復移諫省,私心悚惕,靡所容措,顧玆耳目之寄,責任甚重,如非言議之公淸,風裁之截直者,莫宜居之。臣本譾劣,最居人下,雖尋常末職,實難堪承,而今乃不問人器之如何,遽畀以言責之地,臣之狼狽,固不須言,在朝廷量材授官之道,恐不當若此也。此際又差實錄春秋之任,召牌踵臨,在臣分義,不敢坐違,謹此隨詣於禁扄之外,而難冒之勢,如上所陳,玆不得不拜章徑歸,臣罪至此,萬殞難贖。且臣有煎迫情私,臣母宿病,浹月沈淹,胸痛日甚,膈痞轉加,遍身厥冷,虛汗如寫,食飮專却,氣息綿綴,有時昏窒,若將難保,藥餌無效,奄奄床席,顧今諸證,比前頓劇,臣方手自扶護,焦灼度日,情理到此,尤無奔走職事之望,悉暴私悃,疾聲仰籲,伏乞聖慈,諒臣懇迫之情,遞臣本兼兩任,以便救護,以幸公私,千萬幸甚云云。
刑曹判書趙泰億疏曰,伏以臣積月勞攘,宿痾添劇,連日控辭,號籲甚急,見格喉司,方切悶蹙,卽者,又以撰冊微勞,特加正憲新資,臣不勝驚悚愧恧之至,夫東朝致隆之典,何等重事,大冊高文,固非臣之所能,辭不獲命,黽勉製進,而蕪拙之辭,曷能揄揚,陰功懿烈,莫效摹畫,至今思惟,惶汗浹背,朝家之不以爲罪,反紆寵章,此豈夢寐所到哉?況臣纔於前秋,由三品而擢貳卿,及至今夏,越一階而躐八座,未滿五朔,又有此恩命,一期甫周,三陞四級,求之挽近,鮮有臣比,福之過而災必至,榮之極而懼實深,微臣一身之滿盈,有不暇恤,聖世爵賞之濫溢,誠非細慮,豈惟不安於私心?深恐貽累於公朝也。至於春宮入學之時,謬當匪分之重任,猥荷曠世之殊禮,人臣之得此者,從古有幾,儒者之至榮,莫過於斯,而臣則不敢自以爲幸,震悚惶蹙,歷累日而不能已,乃者,馬匹臯比,錫予便蕃,臣是何人,叨恩至此?今日所蒙,雖曰古典,一事疊賞,終恐屑越,明主嚬笑,在所愼惜,伏乞聖慈,俯察至懇,恩資寵賚,一倂收還,使賞典無濫,私分獲安,不勝幸甚云云。
上在昌德宮。停常參·經筵。
朴熙晉啓曰,明日常參·經筵,取稟。傳曰,停。
南就明啓曰,今日,持公事入侍日次,而大妃殿誕日相値,頉稟。傳曰,知道。
大妃殿誕日,政院·玉堂單子問安。答曰,知道。大殿·中宮殿·世弟宮·嬪宮,政院·玉堂口傳問安。答曰,知道。
藥房提調臣韓配夏,副提調臣南就明啓曰,伏未審此時,聖體,若何?大妃殿氣候,亦復何如?今日,是入診日次,而陳賀相値,不得啓請矣。臣等不任憂慮,敢來問安。答曰,知道。無事。
領議政趙泰耉十七度呈辭,傳于南就明曰,安心調理。
南就明啓曰,領議政身病危重云,係是大臣病患,敢稟。傳曰,遣御醫看病。
李明彦啓曰,卽者,禁府都事,以大臣意來言,今日當爲鞫坐,而陳賀相値,不得開坐云矣,敢啓。傳曰,知道。
兵曹口傳政事,副護軍尹行敎單付。
朴熙晉,以校書館提調趙泰億言啓曰,本館官舍,滲漏頹壓,書籍及冊板等物,多有腐傷之弊,而物力掃如,無路修葺,故日前以弘述家舍田畓,一倂劃給,以爲保存之意,入啓蒙允矣。其後自戶曹以爲,不緊他司,請得紛挐,而一倂防啓之際,本館所得家舍田畓,亦爲混入其中,未得受出。卽今王世弟進講,四書具解或問,及大殿進講,禮記與諺讀印出之役,一時竝設,分爲五所,而本館官舍狹窄,許多工匠,無以住着,事極悶慮,弘述田畓,則今不敢强請,而至於家舍,本館形勢,如此難支,莫重大役,又多窘窄,實與他司之不緊請得者有間,不得已復此論啓,弘述家舍,依前判下,勿爲防塞,劃給本館之意,更爲分付於該曹該廳,何如?傳曰,允。
又以校書館提調趙泰億言啓曰,列聖御筆及先大王御筆木石板,今已畢役,盡爲粧䌙矣。進上吉日,令日官推擇,則今月三十日爲吉云,以此日,本館堂郞,具儀仗鼓吹,陪進于仁政殿,承旨請承傳色捧入,王世弟宮進獻,則侍講院官員,請承言色捧入等事,依前例爲之之意,分付各該司,似爲合宜,而內下板本,則追後內入,其餘密陽君梡家取來板本,則自外還送其家,何如?傳曰,允。
李明彦,以兵曹言啓曰,今九月二十九日,學生李炅稱名人,自敦化門入來,差備門外擊錚,極爲駭愕,令攸司囚禁治罪,同門守門將金光浚,常時不能禁斷雜人,以致闌入,亦難免其責,推考,何如?傳曰,允。
大司憲金一鏡,司諫鄭楷,持平金始燁,獻納李明誼啓曰,請圍籬安置罪人泰采,亟命按律處斷。措語見上答曰,勿煩。
持平金始燁啓曰,請門黜罪人李喜朝,亟命極邊遠竄。措語見上請還收遠竄罪人閔鎭遠放送之命。措語見上請故承旨金普澤,追奪官爵。措語見上答曰,勿煩。
司諫鄭楷,獻納李明誼啓曰,請李翔所復官秩,亟命還奪。措語同前請執義李德壽削奪官爵。措語同前請還收㮒·煥·爀職牒還給之命。措語同前答曰,勿煩。
答禮曹參議李鳳年,正言趙鎭禧疏曰,省疏具悉。爾其勿辭,從速察職。原疏見下
答檢閱宋寅明·申致雲聯名疏曰,省疏具悉。爾無所嫌,勿辭察職。原疏見下
左副承旨尹行敎疏曰,伏以臣於玉署之除,分不敢當,鎭日呈疏,見阻喉司,又以實錄撰修,召牌下降,嚴畏分義,祗詣闕外,而病未入謝,恭俟罪譴,格外只推,惶悚一倍,銀臺新命,復下此際,疾病情勢,不敢復言,謹玆隨牌來詣,而左承旨臣權以鎭,卽與臣內外兄弟也。論以法例,在下應遞,玆敢冒陳,伏乞聖慈,特命照例鐫遞,以便公私,不勝幸甚。踏啓字。
禮曹參議李鳳年疏曰,伏以臣犬馬之齒,今踰七十,且身抱奇疾,杜門坯蟄,已分爲病廢人矣。雖當盛壯之時,偏滯之性,固陋之識,百不猶人,況且年迫病痼,益無陳力之望,從前宮官臺職,輒皆一不應命,蓋亦非故樂爲而然矣。乃於千萬意外,特蒙曠典,猥躋緋玉之列,此雖有朝家已援之例,而在臣私門之榮感,則尤如何哉?仍以隷院銀臺,除旨洊疊,至於今所叨而極矣。銜恩怵分,不得不一謝寵命,而若夫衰朽癃病,難以供職之狀,亦已通朝之所共知,慈敢疾聲哀籲,懇乞亟命鐫削臣職名,千萬幸甚。仍伏念,臣人微資淺,雖不敢猥乞引年,而顧今朝著更化,群彦彙征,臣之有無,不啻若江海之一鳧鴈而已。特命選部,勿復檢擧,使得優游,以終餘年,則亦未必非聖世匹夫匹婦,皆獲其所之宜也。伏乞竝加矜察焉,臣無任云云。
正言趙鎭禧疏曰,伏以臣,性本疎迂,涉世迷方,一忝言地,咎責如山,駁擊之間,至發於同席之間,而罪狀臣身,比他尤緊,其言之是非當否,姑置一邊,在臣自靖之義,有不可諉以成命之反汗,而一刻仍冒於僨敗之地者,決矣。必遞乃已之勢,悶蹙不安之悃,終未見諒於天日之明,而一犯逋慢之科,未蒙例罷,三告還給之命,又出格外,分義所在,固已萬萬惶懍,不宜復事撕捱,而顧臣情地,則實有所不可徒以分義爲懼,而放出一步地者,何哉?雖是庶官末僚,一遭臺參,則未有旣遞還仍者,蓋所以礪廉恥也。臣雖無似,忝在諫官之列,則朝家所以待臣,臣之所以自處者,比諸庶官末僚,似有別焉,而今若徒恃寵靈,不恤人言,淟涊仍據於已遞之職,則人必指點而唾罵之曰,耐彈不去,壞盡國朝三百年臺閣上廉義者,自此人始也,可知其一日不遞,便貽臺閣一日之恥,二日不遞,便貽臺閣二日之恥也,明矣。臣身之玷辱,姑舍勿論,其在聖朝禮使臣工之道,恐不當如是也。陳章祈免,初有所不敢,而情窮勢蹙,不得不哀籲於天地父母之前,伏乞聖慈,曲加諒察,特賜鐫削,以安賤分,以謝物議,公私不勝萬幸云云。
檢閱宋寅明·申致雲疏曰,伏以臣等,卽一九品官,可謂至微瑣也,而四日之間,五違嚴召,從前處分,或拿或罷,要皆不越二三牌而止,未有許久撕捱若臣等者,而過蒙寬假,輒承只推,恩命可謂屑越,罪戾益復層積,臣等雖極愚迷,亦知分義之至嚴,苟使有一分進步之路,則何敢違逋至此哉?誠以下僚未出之前,斷無冒進替直之理,體例所關,不得不然,眞所謂法律縛待他,轉動不得者也。抑臣等於下僚所以引嫌至此者,實有所未曉者,夫翰苑付職之規,不論薦次,從栍高下,旣有前例之可據,則此非下僚所可獨辭,況其應講,旣在首薦人,未及付職之前,則便與同時應講,無甚異同,尤不當以分日爲言,大臣旣以此有所斟量,許其先付公議之已定,亦可見矣。當初下僚之一番違命,已極過當,而到今累召之下,一向積逋,新進風習,太涉慢蹇,此不但館規之放倒而已,其傷國體而壞朝綱者,亦不少矣。聖明所以一切優容者,臣等實恐其失之太寬也。雖然,此莫非臣等居右見輕,不能檢束,有以長其怠慢之習,其何可迫於嚴命,苟然冒出,以壞了三百年流來之館規乎?昨於五牌之下,不敢坐違,趨伏闕外,冒呈辭疏,而見阻喉司,尤切悶蹙,玆又略陳難進之狀,恭俟違慢之誅,伏乞聖慈,俯垂諒察,亟賜裁處,不勝大幸云云。
上在昌德宮。停常參·經筵。
自辰時至未時,日暈。
下直,延安府使李有壽,龜城府使金鼎夏,長城府使李宜著,鳳山郡守李震華。
朴熙晉啓曰,明日常參·經筵,取稟。傳曰,停。
朴弼夢啓曰,備邊司郞廳來言,今日,賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李森,以刑曹參判,本曹坐起晝仕進去之意,敢啓。傳曰,知道。
領議政趙泰耉十八度呈辭,傳于朴熙晉曰,安心調理。
傳于朴熙晉曰,史官一員待命,騎馬三匹立之。
朴熙晉啓曰,近日院中,位甚不齊,輪直亦且苟艱。承旨相避許遞之代,明日待開門,政官牌招,以在京無故人差出,仍卽牌招察任,何如?傳曰,允。
又以弘文館官員,以大提學意啓曰,今秋三朔月課,連有事故,不得出題,到今秋節將盡,勢難知委外方。自前如此之時,有變通之例,秋三朔則事勢如此,來冬三朔爲始出題,使之製進,何如?傳曰,允。
又以成均館官員,以知館事意啓曰,今九月初九日,儒生課試,今月內無故日退行事,曾已啓達蒙允矣。政府有故,未得出令,今月將盡,更無餘日,限內不得爲之之意,敢啓。傳曰,知道。
有政。吏批,判書李光佐牌招不進,參判鄭齊斗在外,參議李眞儒進,同副承旨朴弼夢進。
吏批啓曰,判書李光佐牌招不進,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,仁川府使,今當差出,而本府以畿內災邑,凋弊特甚,不可不擇差,守令中可合人,竝擬,何如?傳曰,允。
以李鳳年爲承旨,趙鎭禧爲持平,鄭壽期爲修撰,朴徵賓爲忠淸都事,李成坤爲仁川府使,左副承旨李明彦,右副承旨朴弼夢,同副承旨李鳳年。
兵批,判書李肇犒饋進,參判金重器進,參議朴彙登病,參知朴澄未肅拜,同副承旨朴弼夢進。
兵批啓曰,新除授羅州營將鄭纘述呈狀內,養母年今七十,不忍遠離赴任,依例許遞云。邊倅邊將之親年七十,無兄弟者,許遞其任,已有定式。羅州營將鄭纘述,今姑改差,何如?傳曰,允。
又啓曰,景福宮假衛將魏赫萬,方在江華地,上來無期,呈狀乞遞。輪番之任,不宜久曠,今姑改差,何如?傳曰,允。
副護軍金弘機,副司直鄭錫五,竝單付。
朴弼夢啓曰,卽者,禁府都事,以大臣意來言,判義禁李光佐,身病苦劇,有加無減,今日鞫坐,又不得爲之云矣,敢啓。傳曰,知道。
朴熙晉啓曰,大靜縣監姜㬘,諫院則旣已署經,而憲府無行公之員,不得署經。本縣以連次遞易之故,絶島夫馬,屢月留滯於京邸,事甚可慮。一司旣已署經,則在前亦有除署經,催促發送之例,何以爲之?敢稟。傳曰,除署經發送。
李明彦,以都摠府言啓曰,中日試才時,與兵曹堂上,眼同設場,例也。兵曹參判臣金重器,政廳進去,時未承批,日勢且暮,今日試才,不得設行之意,敢啓。傳曰,知道。
又以義禁府言啓曰,因黃海監司李眞望啓本,以詳定米虛留事,延安前府使李挺周拿來之命,卽當發遣府吏拿來,而挺周前以他罪,定配於咸鏡道明川府矣。今此所犯,比前罪差輕,而雖或拿來,係是宥旨前事,似當入於睿裁之中,而拿致還配之際,徒煩往來,姑因前罪,仍置配所,勿爲拿來,似合事宜,敢此仰稟。傳曰,依爲之。
朴熙晉啓曰,三司來詣請對矣。傳曰,引見。
李明彦啓曰,今日政,新除授承旨牌招事命下,而日勢已暮,待明朝出牌之意,敢啓。傳曰,知道。
又啓曰,吏曹郞廳來言,臺諫有闕,政事何以爲之?取稟。傳曰,明日爲之。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
壬寅九月三十日未時,三司請對入侍時,大司憲金一鏡,右承旨朴熙晉,司諫鄭楷,持平金始燁,獻納李明誼,校理權益淳·趙翼命,假注書洪聖輔,記事官申致雲·尹容。上御熙政堂。金一鏡進伏讀曰,請圍籬安置罪人泰采,按律處斷。措語同前上曰,勿煩。一鏡曰,殿下每於此啓,輒下勿煩之敎,泰采罪狀,有不可容貸於按律之典,殿下之所知也。爲人臣子,欲移動君父之位者,其罪豈可容息於覆載之間哉?幸賴皇天祖宗之扶佑,天位復安,得有今日,而論其負犯,萬戮有餘。殿下歷覽前牒,其罪若此,而亦有得保其首領者乎?當初合啓允從時,竝賜允兪,故臣等不勝幸甚,而旋卽分柝,致令泰采,獨漏邦憲。其時臣等,非不知更爲力爭,而日勢已暮,自上殿坐已久,不敢復事爭執而退,此則臣等之罪,而殿下試加思之,泰采有何可生之道乎?臣等抑鬱之至,復此仰請矣。
鄭楷曰,四凶逆節,固無異同,三凶旣已伏法,而獨於泰采,至今容貸,臣實未曉也。移動天位,逆節狼藉,豈有如此之兇賊乎?此非臣等之私讐,只欲爲君父討罪復讐,而聖上之靳兪至此,臣誠悶鬱,更望勿復留難。
李明誼曰,泰采事,屢次請對,尙未蒙允,今則辭窮意竭,無可更達,而旣曰四凶,則實無彼此之別,至於聯箚,尤是泰采所爲也。泰采於庭請議罷時,面謾諸宰,乍許明日之更設,是夜符同三凶,密上聯箚,聯箚一款,實泰采之所陰主也。以此言之,泰采之於四凶,一而二,二而一,實無毫分間隔,而至今偃息,王法未行,輿情之憤菀,惡得已乎?今日三司入對,齊聲仰請,亟賜允從,實區區之望也。
金始燁曰,泰采事,諸臣已達其斷無容貸之意,更無可達之語,而泰采旣是四凶中之一,則三凶伏法,而獨令偃息,萬無是理,請察輿情之齊憤,亟賜允從。
一鏡曰,四凶之罪,實無異同,治逆之法,本無首從,則只誅首謀,而捨其從者,天下寧有如此之法乎?況聯箚,乃泰采陰主之事,則尤不可獨漏於王章,快賜允從之意,惶恐更達。
權益淳曰,泰采事,前後請對,旣已悉陳,而人臣犯於逆謀,其有可生之道乎?三凶俱有謀弒之罪,泰采雖無此罪名,聯箚卽謀廢之根本,則謀廢與謀弒,其果有異乎?厥罪如此,而獨保首領,斷無是理,亟賜允從焉。
趙翼命曰,健命旣已伏法,而泰采以四凶中一人,至今生存,揆以國法,斷無是理。且討逆頒敎,今已屢日,王言旣播於八域,而尙不正法,八方民庶,其將謂國家治逆,當何如也?按律之請,固出末減,而亦不允從,臣誠抑菀,今日則快賜允從,是望。
明誼曰,四凶逆節,旣已告廟,泰采罪犯,亦已臚列於頒敎文中。罪狀著於頒敎,而至今容貸,斷無是理。聖上之不爲允從如此,輿情之憤菀,固已甚矣。國史書之曰,入於頒敎之逆,不爲正法云爾,則後世見之,謂國法將何如也?
楷曰,四凶中三人,雖已伏法,而獨泰采,至今偃息,按律之請,亦是末減,而尙不允從,誠甚抑菀,今日則必賜允從,是所望也。
一鏡曰,人臣位大臣而犯逆謀者,得逭於按律之法,天下寧有是耶?討逆頒敎文,卽臣所作也。採取公議,臚列罪狀,旣已頒示於中外,終無可以貸生之道,今日則亟從臣等之請,是望。上曰,勿煩。
一鏡又讀曰,國家治逆之法,自有其律,固不當撓屈王章,輕減常刑也,決矣。乃者,逆魁昌集·頤命,窮兇情節,狼藉鞫案,伊時聖上,三命正刑,而末杪勘斷,止於賜死,失刑之大,莫甚於此,輿情咸憤,矧今諸賊之招,兩逆之行謀設計,陰秘凶慘,節節彰著,萬目咸覩,擧國含生之類,孰不欲㗖啗一臠,以洩臣子之憤哉?晉敦跽斬之刑,不可不亟施於此賊。纔因二司之齊請,收孥籍産,已有命矣。斬屍之法,尙不擧行,人心之拂菀,國法之隳壞,有不可勝言者矣。夫磔屍之典,曾在仁·孝兩朝,尙以緣坐,亦且行之於歲月旣久之後,況此身犯大逆,死逭常憲,如頤·集兩賊,而獨闕典刑於今日也哉?請逆魁昌集·頤命,竝命攸司,亟行斬屍,明正典刑。上曰,勿煩。
一鏡曰,此輩已死,而國法失刑,公議齊憤,故冀行斬屍,以快輿情,此非持難之事,請賜允從。
楷曰,當初賜死,失刑莫甚,故輿情齊憤,至今未已。此非臣等之獨見,亟允斬屍之請焉。
明誼曰,當初失刑,人心固已憤惋,而及見盛節·瀗等之招,逆節慘甚,故一國輿情,莫不欲食肉寢皮。白望·喜之·龍澤輩,不過使喚往來之人,而猶且戮尸,況此兩賊,卽其渠魁,而至今不行戮屍之典,已極乖盭。臺論旣發之後,何可不卽快從乎?此則似當卽賜允兪矣。
始燁曰,頤·集惡逆,鞫招盡露,人莫不惜其失刑。健命旣已伏法之後,二凶之追戮,尤不可已也。
益淳曰,白望輩,亦已施戮屍之典,此兩兇,豈不加之以此律乎?
明誼曰,盛節·瀗等之招,聖上亦豈不覽悉耶?雖以此輩之招觀之,兩凶之當初失刑,固已致人齊憤,而此啓至今不發,故人皆咎責,三司拂菀未已,此則不可不允從矣。
一鏡曰,向者,進修堂入侍時,小臣臚陳健命不可容貸之狀,而快下莅斬之命矣。健命罪目,視兩凶之罪,亦不無多少分數之別,而尙許莅斬,則兩兇斬屍之請,其可不允從乎?
翼命曰,白望·龍澤輩,亦皆戮屍,此賊追斬之律,斷不可已也。
一鏡曰,大凡逆賊,渠魁首倡,而卒徒從之矣。今位大臣者,首犯逆謀,而國家只於卒徒,施之以極律,而彼首倡之渠魁,則以其有威勢之故,猶有所顧憚,不施當施之律,則其何以懲戢爲人臣懷不軌之心者耶?
始燁曰,逆賊無容貸之道,晉敦跽斬之律,不可不施之於此賊矣。
明誼曰,仁·孝兩朝,亦嘗以緣坐戮屍,此則渠輩之罪也。寧有容貸之理乎?上良久,無發落。
一鏡曰,更望亟賜允從。上曰,勿煩。
一鏡曰,何至此不從乎?三司卽一國公議所在也。臣等採取公議,相率入對,欲討君讐國賊,而聖上之靳兪至此,國家置法,有罪者罪之,然後人心可以快服,亂賊可以知懼,而殿下於逆賊朽骨,終靳正法之請,聖意所在,實不敢知也。
翼命曰,臣亦屢參鞫坐,得見諸賊之招,頤·集兩凶之名,無不具引,人臣負犯若是,而豈有容貸之理乎?
一鏡曰,李師尙·朴弼夢,在臺職時正法之請,旣已允從,政院之啓,又有加劍之敎,小臣入對進修堂時,亦允所請,而今於斬屍之啓,如是靳兪,臣實莫曉聖意所在也。臣誠惶恐,更請允從矣。上曰,勿煩。
始燁所啓,請門黜罪人李喜朝極邊遠竄。措語同前上曰,不允。
又所啓,請還收遠竄罪人閔鎭遠放送之命。措語同前上曰,不允。
又所啓,請故承旨金普澤追奪官爵。措語同前上曰,不允。
楷所啓,請李翔所復官秩,亟命還奪。措語同前上曰,不允。
一鏡曰,此啓辭,何以不允乎?曾在先朝甲戌初,有李師命·李翔復官之擧,其時朴泰尙,卽請還收曰,言之汚口,聞者掩耳之事,何至甄復其舊秩乎?仍以不摠權綱等語,有所陳白,先大王下敎曰,改紀之初,予於舊臣,無芥滯胸中之事,而唯有師命·翔等事矣。卽命還寢復官之命,而仍下敢言師命·翔事者,論以重律之敎。今此啓辭,實非持難之事,請卽允從。上曰,不允。
楷又所啓,請執義李德壽削奪官爵。措語同前上曰,勿煩。
又所啓,請還收㮒·煥·爀職牒還給之命。措語同前上曰,勿煩。三司諸臣小退,各就其位。
右承旨朴熙晉進伏曰,小臣待罪喉司,有稟達之事矣。日昨筵臣,以私親追報事,趁速擧行之意陳達,有依爲之之敎,而卽今領相病患,連在危境,右相可以稟定擧行,而此事必有禮官,然後可以相議,稟定節目,禮判柳鳳輝,雖有脚病,未得行公,近來病勢差勝,扶策往來於實錄纂修之役云。今此追報節目稟定,事體至爲緊重,亦不可遷就多日。柳鳳輝,使之强病出仕,以爲擧行之地,何如?上曰,依爲之。熙晉曰,然則牌招察任乎?上曰,唯。一鏡曰,私親追報事,當初臣與右相,有所稟達蒙允之後,至今未得擧行,蓋由國家多事,不遑暇及之致,而鄕儒輩紛紜陳疏,故筵臣有所陳白,而蒙允矣,禮判出仕事,自上有策勵之特敎,然後可以卽出,故敢達。上曰,依爲之。熙晉曰,然則自上特爲下敎乎?政院以上敎出擧條乎?上曰,出擧條。出擧條
熙晉又曰,討逆後告宗廟頒敎陳賀,已過一旬,而勘勳一款,尙不□殊甚未安。令忠勳府有司堂上,趁速稟議于大臣,以爲勘勳之地,何如?上曰,依爲之。出擧條
一鏡復進曰,小臣忝在三司首席,倡率入對,而所陳之啓,一不允從,實爲慙赧,惶恐更達,上無發落。
又拜曰,小臣近來移職,不得參鞫,而聞行藥之人,有金姓宮人,而隱在肘腋之間,故大臣入達,査付鞫廳之意,卽蒙允可云,至今不爲査付,未知緣何,而雖是外人,關係惡逆,則亦當劃卽査治,況此妖婢,隱伏至近之地,而尙不査出,臣不敢知有何所難而不卽査付耶?臣方待罪臺職,所當以啓辭仰請,而旣有査行之敎,故敢以所懷陳達,請卽査出,以付鞫廳,何如?或者煩擾中,忘未査出耶?上無發落。一鏡曰,其將速爲査付耶?上曰,煩擾中忘却矣。諸臣遂以次退出。
上在昌德宮。停常參·經筵。
夜五更,南方坤方,有氣如火光。
有政。吏批,判書李光佐病,參判鄭齊斗在外,參議李眞儒進,右副承旨朴弼夢進。兵批,判書李肇病,參判金重器進,參議朴彙登病,參知朴澄未肅拜,右副承旨朴弼夢進。
吏批啓曰,判書李光佐病不來,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,卽接戶曹移文,則正郞尹世顯,連次呈旬,無意行公云,改差,何如?傳曰,允。
兵批啓曰,新除授晉州營將朴纘新呈狀內,病狀之外,實有情勢之萬分難安者,決不可冒赴,斯速啓遞云。身病旣重,且有難安情勢,則不可强令赴任,今姑罷黜,何如?傳曰,允。
以兪彦通爲正言,李眞淳爲輔德,尹聖時爲兵曹正郞,金道洽爲加平郡守,李台佐爲戶曹判書,訓鍊都監提調單李台佐。兵批,以李行檢爲兼羅州營將。
李明彦啓曰,明日常參·經筵,取稟。傳曰,停。
領議政趙泰耉十九度呈辭,傳于李明彦曰,安心調理。
以同副承旨李鳳年牌不進罷職傳旨,傳于李明彦曰,推考傳旨捧入。
李明彦啓曰,禮曹判書柳鳳輝,脚病之外,又以疏批未下,牌不進推考傳旨,今方捧入,而本曹擧行之事,關係緊重,不容暫緩。更爲牌招,以爲趁卽察任之地,何如?傳曰,允。
又啓曰,同副承旨李鳳年牌招不進推考傳旨,今方捧入,而卽今院中,位甚不齊,凡事苟簡,更爲牌招,以爲察任之地,何如?傳曰,允。
以同副承旨李鳳年再招不進罷職傳旨,傳于李明彦曰,推考傳旨捧入。
李明彦啓曰,禮曹判書柳鳳輝再招不進推考傳旨,今方捧入,而昨日筵敎之下,終不應命,事極未安。且本曹擧行之事,亦不可遷就,似當更請牌招,而一日三牌,有損事體,何以爲之?敢稟。傳曰,牌招。
朴弼夢啓曰,卽者,禁府都事,以大臣意來言,判義禁李光佐,病勢一向沈重,今日不得設鞫坐云矣,敢啓。傳曰,知道。
又以兵曹言啓曰,羅州前營將韓範錫,移拜慈山府使,荒年守令赴任,時日爲急,而交代營將,再次遞易,尙未交龜上來,事甚可慮。羅州新營將,口傳差出,數日內催促下送,何如?傳曰,允。
又以兵曹言啓曰,去九月朔各廳堂下武臣等試射,當爲設行,而連因有故,未及擧行,今已踰月,不得爲之之意,敢啓。傳曰,知道。
又以義禁府言啓曰,卽接月令醫員金震輝手分,則時囚罪人沈仲良,本以年老抱病之人,處於冷地,咳嗽苦劇,兼得右頰口脣浮症,堅梗如石,食飮全廢,症情危重云。自前罪人病勢如此,則有保放救療之規,敢此仰稟。傳曰,依爲之。
傳于李明彦曰,御筆開刊進上,校書館提調以下,竝書啓。
朴弼夢,以兵曹言啓曰,各廳堂下武臣等能磨兒試射時,宣傳官崔命柱,連三次不進,依例汰去,何如?傳曰,允。
左議政崔奎瑞疏曰,伏以臣於頃者,冒陳一疏,罪戾輕重,唯在處分之如何,只得席藁以竢,不敢更爲瀆擾之計,不意玆者,伏聞有賜馬之典,臣誠驚惑,莫知其由,而若不疏陳,則便爲祗受,玆不得不冒萬死煩暴焉。臣竊惟今此恩賜,似以臣名在三公之列,而臣方懇辭職名,所謂皮之不存,毛將焉傅者也。臣若冒受,則是爲不膺命,而以相職自居,豈理也哉?臣於夏間,伏蒙寶箑之頒,物微不足以煩請,遂至冒昧承受,而私心不安,至今未已。至於車馬,則事例尤別,朝家賜與,必待有勞之人,決非野外逋臣所當得者,臣豈敢於因仍冒受哉?乘而拜賜,禮雖則然,辭受之節,廉義亦重,臣實罔知所以,玆使家人,留豢京家,敢此陳辭懇乞,以祈收還。若蒙聖明,俯加諒察,則非但臣心得安,受賜爲大,其於聖朝,亦當有光于嚬笑之愛,豈勝幸甚?且念臣累蒙東宮邸下賜物,至有文彩之頒,亦以臣方帶傅職故也。臣心惶懼,與大朝恩賜,無所異同,格外陳書,有所不敢,因循至今矣。玆乃因此竝暴,伏望從今以後,凡有賜送,亦令一體停給,以重恩例焉,臣無任惶猥屛營之至,謹昧死以聞。答曰,省疏具悉卿懇。賜馬之命,意非偶然,卿其安心勿辭,幡然造朝,用副企望焉。仍傳曰,遣史官傳諭。
壬寅十月初一日巳時,承旨持公事,召對入侍時,左副承旨李明彦,侍讀官權益淳,檢討官趙翼命,假注書洪聖輔,記事官申致雲·尹容。上御熙政堂。李明彦持公事進伏,讀慶尙監司兪命凝·東萊府使狀啓據,倭人去來事啓本。踏啓字。
又讀慶尙監司兪命凝,英陽兼任盈德縣監牒報據,罪人瀗妾蘭香,爲婢到配事啓本。踏啓字。
又讀慶尙監司兪命凝,宜寧兼任咸安郡守牒報據,罪人昌道同姓三寸姪女,今年生,流三千里安置到配者,物故事啓本。踏啓字。
又讀江華留守沈壽賢,長寧殿懸簾告由祭過行事啓本。踏啓字。
又讀兵曹啓目粘連,慶尙監司兪命凝,發兵符傳授李廷濟,全羅兵使南泰徵,發兵符傳授趙濱事啓本。踏啓字。
權益淳,持綱目宋文帝紀進讀,自宋元嘉二十二年,至不可同年而校矣。明彦曰,已多讀矣。令下番進讀,何如?上曰,唯。趙翼命進讀,自魏上邽東城,至宋主有封狼居須意,起拜曰,狼居須之須字,註云通作胥,故以胥字讀之矣。仍讀至所向奔潰畢。
益淳曰,孔熙先謀逆,收赴廷尉,而以詞氣不撓之故,宋主遣人慰勉,熙先旣與逆謀,則雖有詞氣不撓之事,法不當有所饒貸,何至遣人慰勉耶?宋主可謂失體矣。且宋主曰,以卿之才,滯於集書省,理應有異志。夫才有君子小人之才,熙先之才,固非可用之才,雖滯省職,豈宜有異志,而其慰勉之言若此,實非人主導臣下之道也。然雖惜其才氣,而終未免竝與其子弟黨與而誅之,大抵三尺之法,無國無之,故負犯至重,則不能以些才,有所容赦,人君重法之意,蓋如是矣。
翼命曰,魏主悉斥異端,誅坑沙門,又毁其佛像佛經。旣斥異端,則宜尙儒化,而乃反嚮用道士崔浩,而信重寇謙之,此已失矣。假使排闢左道而用能,漸磨禮義,移易風俗,使之徐徐歸化則可矣。魏之君臣,慮不及此,而一時誅毁,乃欲除僞定眞,以滅其蹤跡,可謂不知自然從化之道矣。
翼命又曰,杜坦本以中華高族,避亂江左,而直以南渡,視爲覊旅之臣,使不能踐歷淸途,便遇以傖荒之類,故曰,金日磾假生今世,養馬不暇。夫國家用人,拘於族類門氏,已非急賢需才之道,況如坦名臣之子,而非江東諸族,則未免賜隔草萊之間,雖有可施之才,其何以簡拔而登用乎?坦之此言,可謂切中當時朝廷之病,而宋主謂以卿何量朝廷之薄,而只自默然?其時少康,視今日較勝,而專尙名閥之弊,至於如此。我朝用人,亦以門閥爲先,而人之才否,豈但在於門閥氏族之高下乎?此人主所當深戒處,故敢達。
益淳曰,下番所達之言,誠是矣。臣於頃日,亦以人才一款,有所仰達矣。宋主曰,今無復此輩人云,而此輩人,豈但在於漢時而已?大凡才不借於異代,唯在當世知遇之如何耳。日磾若不得受知於武帝,則亦安能展布其才,爲後人所稱道哉?宋主不此之思,而惟恨其無復此輩人,可謂誤矣。
翼命曰,宋主欲經略中原,王玄謨進言迎合,使宋主有封狼居胥意,夫國家昇平,則人主留意於聲色之娛,豐亨之擧,而小人見其志如此,輒以封祀豫大之說,承望取寵,爲人主者,不於此深加存戒,則鮮能免馳騖於豐豫之事矣。宋眞宗時,李沆日取四方水旱盜賊之報,每日上陳,王朝常怪其細事之上煩,及見王欽若輩,以天書迎合,乃發李文靖眞聖人之歎,人主必須常加留心經學,銳意治道然後,方可無小人迎合之患。伏願聖上,省察焉。
益淳曰,此外無大段文義可達者矣。翼命曰,此編乃五胡雜亂之時,無他可陳之文義矣。遂退伏。
李明彦所啓,小臣有仰達事矣。德興大院君奉祀,在國家係是私親廟,事體重大矣。李世禎,以干犯科獄之人,不當奉祀,而向來凶黨,特以世禎爲弘述姪子之故,終不上達,而移宗矣。世禎死後,明佐又將承襲,而今已伏法,大院君祭祀,不可使其子孫仍奉。且李弘逸家,本以大院君本房舊基,自朝家營建大院君祠宇以給,且使世襲都正,而卽今祠屋無主,朔望茶禮,亦至廢闕云,豈非未安之甚者乎?分付該曹,大院君子孫中可合者,擇定奉祀,何如?上曰,依爲之。出擧條
又所啓,讓寧大君,以世子讓位於世宗大王,以其有至德之故,名其祠曰至德,而中間奉祀無人,故向年以繼絶移宗事稟定,而子孫中,以奉祀之人昭穆易次爲爭端,至今未定奉祀,至於廢祀云,此亦分付該曹,定給可合奉祀之人,何如?上曰,唯。出擧條諸臣,遂以次退出。
上在昌德宮。停常參·經筵。
李明彦啓曰,明日常參·經筵,取稟。傳曰,停。
又啓曰,小臣實錄廳坐起晝仕進去,下直。傳曰,知道。
朴弼夢,以都摠府言啓曰,副摠管李森,以捕盜大將,本廳坐起晝仕進去之意,敢啓。傳曰,知道。
領議政趙泰耉二十度呈辭,傳于朴熙晉曰,安心調理。
朴熙晉啓曰,同副承旨李鳳年,昨旣有只推之命,更爲牌招察任,何如?傳曰,允。
又啓曰,卽者,禁府都事,以大臣意來言,今日當爲鞫坐,而判義禁李光佐,病勢一向苦劇,不得開坐云矣,敢啓。傳曰,知道。
李明彦,以弘文館言啓曰,本館下番修撰臣趙翼命,以實錄廳郞廳,晝仕進去,而每每草記,殊涉煩瀆,今後則除草記往來之意,敢啓。傳曰,知道。
以李憙爲事變假注書。
朴弼夢,以守禦廳言啓曰,南漢山城待變軍物中,最爲緊切者,莫過於鉛丸,故在前本廳,設店吹鉛,非止一二處矣。頃自朝家,各處鉛店,竝屬戶曹之後,鉛則逐年輸送軍門事,旣爲定奪,而已過累年,自該曹,尙無一兩鉛輸送之事,本廳鑄丸鉛鐵,十分苟簡之際,卽聞忠淸道淸風白石浦前洞,丹陽梁塘洞等地,有鉛脈云。故自本廳,掘取鉛土,上來京中,使之試爲吹鍊,則所出之鍊,不但品好,可合鑄丸,此兩處,專屬本廳,仍爲設店,而差送別將,以爲採鉛,補用於軍需之地,如是啓下之後,一切勿復橫侵之意,分付戶曹及本道本官,何如?傳曰,允。
李明彦,以禮曹言啓曰,卽接明陵參奉所報,則今秋陵幸時,參奉以丁字閣左谷檜木之封植太密,衼幹相磨,不能茂盛者,略加剪枝疏通之意,陳白蒙允。又因參贊官所達,已下擧條,故參奉欲爲奉行,親自看審,則檜木之已爲枯死者,十五餘株,半枯半死者,其數亦多,略加剪伐之後,姑未見其效,而若至次第枯損之境,則先朝所命植之樹,深有所愛惜,而殊無陳達之本意,極爲悶慮,而其所萎黃枯損,莫知端倪,或與雜木竝立而然乎?或立濕地,非其宜土而然乎?參奉全昧養樹之法,陵卒輩又無知妙理者,妄加剪枝,有所不敢,而當初封植,出於東山別監之手,則到今枯損之由,亦必詳知,以此意入啓後,出送東山別監之善知養樹妙理者,使之看審,一從其言,以爲疎通鬰密之地云。陵官之當初陳達,實爲疎通長養之計,而及今枯死者已多,亦有萎黃之木,則徑先剪斫,實有將來太疎之慮,姑待明春草木發生之日,更看其死生,而或剪或否宜當,以此分付本陵參奉處,而東山別監,亦依所報出送,以爲看審之地,何如?傳曰,允。
朴弼夢,以刑曹言啓曰,本曹獄囚,連因宥旨,累次疏放,而其中殺獄及雜犯干係一罪之類,亦或多情節可疑,而證援皆死,究覈無路,積年滯囚,一向刑訊,終有乖於罪疑惟輕之義。且値屢赦之後,不可無各別疏滯之擧,自臣曹,反復詳覈,參酌勘律之意,敢啓。傳曰,知道。
李鳳年,以禮曹言啓曰,卽接永徽殿參奉所報,則今朝承傳色,招致本殿守僕,以傳敎辭意,永昭·敬寧兩殿主櫝袱,以紫綾爲之,而本殿則以藍紬爲之,依兩殿例,以紫綾斯速改備事,分付云。卽令戶曹分付該司,斯速擧行,而改備時,當有告由之擧,告由祭,來初九日冬享大祭兼行,祝文中,以此添入之意,分付,何如?傳曰,允。
持平趙鎭禧啓曰,如臣無似,曾忝諫職,旣遞還仍,情地危苦,斷無淟涊蹲冒之理,而前後控籲,未蒙矜許,方此抑塞悶蹙之際,復有栢府移除之命,言責重地,固非如臣已試僨敗者所可再叨,而且臣區區私義之外,與兼持平李顯章,旣有姻家應避之嫌,則論以法例,自在當遞之科,其何敢一刻苟冒於臺次乎?請命遞斥臣職。答曰,勿辭。
朴熙晉啓曰,持平趙鎭禧,再啓煩瀆,退待物論矣。傳曰,知道。
大司憲金一鏡,司諫鄭楷,持平金始燁,獻納李明誼啓曰,請圍籬安置罪人泰采,亟命按律處斷。措語同前請逆魁昌集·頤命,竝命攸司,亟行斬屍,明正典刑。措語同前答曰,勿煩。
大司憲金一鏡,持平金始燁啓曰,請門黜罪人李喜朝亟命極邊遠竄。措語同前請還收遠竄罪人閔鎭遠放送之命。措語同前請故承旨金普澤追奪官爵。措語同前持平趙鎭禧,以如臣無似云云。措語見上引嫌而退,姻避相避,自有法典,揆以臺例,勢難仍在,請持平趙鎭禧遞差。答曰,不允。處置事,依啓。
司諫鄭楷,獻納李明誼啓曰,請李翔所復官秩,亟命還奪。措語同前請執義李德壽削奪官爵。措語同前請還收㮒·煥·爀職牒還給之命。措語同前答曰,勿煩。
答禮曹判書柳鳳輝疏曰,省疏具悉。卿其勿辭,從速察職。原疏見下
答吏曹判書李光佐疏曰,省疏具悉。卿其勿辭,調理行公。原疏見下
答大司諫金東弼疏曰,省疏具悉。疏辭,令廟堂稟處,爾其勿辭,從速察職。原疏見下
答刑曹判書趙泰億疏曰,省疏具悉。煩劇之地,不容久曠,卿其勿辭,從速行公。原疏見下
禮曹判書柳鳳輝疏曰,伏以臣,猥以無似,最荷先朝拂拭之隆恩,出入近密,殆數十年,逮至昨年,又蒙聖上天地之大德,得有今日,以罪爲寵,古人所謂追先帝報陛下之義,卽人人所同有之恒情,而臣之銘心鏤肝,唯是生殞死結而已。第臣不幸有疲癃之疾,反復沈痼,今已經年,宛轉床席之間,但有不忘起之心,頃於孝寧殿祥禫之日,只與士民,展哀於闕下散班,每當法駕擧動之時,輒復匍匐走伏於郊外路左,以是而欲自伸其分義者,其情可謂戚矣。臣之虛縻職名,首尾十朔,兼帶諸司,亦至八九,而除旨之下,冥然若不識榮感,召牌之降,頑然以違逋爲事,未嘗一日供一司之職,則亦當以疏單,陳情乞遞,而不但喉司,視爲閑漫,而不許捧入,臣亦煩瀆是懼,倂與仕者例行之事,而廢闕已久,方在惶恐悶蹙之中,新除之命,又下此際,臣誠感激,繼以抑塞,實不知所出也。臣之前任政府西壁,非不崇重,而至於春官長席,職事尤緊,古稱秩宗,今掌邦禮,則顧臣才識之萬萬不似,姑舍勿論,雖以尋常事務言之,或有登對稟定之事,或有陵寢奉審之行。凡此等事,決非廢疾之人所能行者,在臣私義,固不當每事虛帶,而其於國體,亦不容重務之一任瘝廢。玆不得不冒死仰籲於宸嚴之下,伏乞聖慈,天地父母,俯賜諒察,將臣所有本兼職名,一倂鐫免,以便公私,不勝萬幸云云。
行吏曹判書李光佐疏曰,伏以臣,病勢猝劇,不省人事,兩日再違嚴召,而未能以尺疏,以請鈇銊,不可謂有生人之事矣。顧臣恒抱病根,而當寒奔走,無片時休息,至於寒疾旣作,聲凘氣苶,而猶復力氣赴坐,同列爲之愍然,早晩顚踣,臣固自料矣。卄六日政廳罷歸之夜,猝然大寒戰,仍以痛勢極重,頭額如碎,宛轉叫苦,終日達夜者,今六箇日矣。別症轉生,熱升氣昏,胸膈壅塞,若將關窒,連下湯藥,尙未見寸效,鞫坐,一向停撤,事勢罔措,不得不倩人修疏,仰籲於仁覆之下。伏乞聖慈,天地父母,諒臣病重實狀,亟命遞臣兼帶金吾之任,俾莫重鞫事,不至遷就,仍命竝遞臣本兼諸任,俾得安意調治,以尋生路,不勝至幸云云。
大司諫金東弼疏曰,伏以臣,猥以無似,待罪重鎭,而牧禦之責,實非所堪,居常愧懼,若隕淵谷,乃於千萬意外,伏奉承政院成貼有旨,以臣爲司諫院大司諫,令臣斯速乘馹上來者,臣聞命震駴,撫已兢惕,不知所以容措也。夫臺閣之職,爲任最重,而至於薇垣長席,地望自別,苟非言論風裁,爲一世所標準者,則莫宜居之,如臣空疎譾劣,百無一長,從前踐歷,罔非踰濫,至於今日新除,尤豈非萬萬不似之甚,而一朝擧而授之,辱名器而羞朝廷,非細事也。況臣曾忝論思,不戒三緘,蜮弩所射,終至於貽辱祖先之歸,至今退思,私心慙痛,唯以自劃於三司言議之地,爲一分自靖之圖,從前除拜,抵死必免,區區血忱,業已聖鑑之所俯燭,今何可諉以歲月之稍久,而變其素守,抗顔冒進,以自傷其廉恥也哉?且臣之仲父戶曹判書臣演,方被臺參,聲罪狼藉,餘波所及,事在本院,以臣卽今情跡,其不敢一刻仍處於一院之長者,較然明矣。噫,國家不幸,逆變層生,神人共憤,天討方行,而臣於此際,身帶應遞之任,莫效其職責之所當爲者,臣之爲罪,於此尤大。玆敢從縣道,悉暴危迫之懇,伏乞天地父母,曲賜諒察,亟許鐫削臣本職,以全私義,以安微分,不勝萬幸。臣於乞免之章,不宜贅及他說,而事係目前民事之切急,不得不附陳焉。畿甸今年年事之慘,已悉於道臣狀聞中,今不必疊床,而隋城一邑,以平野濱海之故,其所被災,比他尤甚,民皆遑遑,若難保存。至於軍兵無依之類,預怯於秋間徵督之將至,破家流丐,散而之四,懷保之策,不容少緩,而本府元還分給之外,竝計各處移轉昨今年田三稅應捧之數,而一倂督捧,則其數殆至於數萬石穀物,一戶應納之數,亦不下七八石之多,當此無前大殺之年,其爲難捧,殆有甚於龜背之刮毛矣。本府辛丑春受來賑廳米一千石·江都米二千石,上年秋事不至慘凶,而猶許停捧,則況以今年年事,而道臣狀請,未免見格,該司督關,鎭日畓至,一境騷然,擧懷逃散,竝與應納稅大同糴穀,而將難准捧,旣知其決不可竝捧,而一向督迫,徒致其流離失所之患,則重鎭形勢,必致渙潰,言念及此,可謂寒心,毋寧早許其停捧,以示朝家軫恤之至意,且責其應捧他穀之準納,事甚得宜。伏乞聖明,下臣此疏於廟堂,本府移轉三千石之數,亟令停捧,畿內他邑之尤甚處,亦宜一體施行,恐不可已,惟殿下,竝加垂察焉。臣無任屛營祈懇之至云云。
刑曹判書趙泰億疏曰,伏以臣,抱難醫之疾,常有必死之虞,處劇煩之地,實無支堪之勢,前後控辭,非止一再,喉司不諒,一例阻却,臣之悶蹙,往而愈甚。顧臣所帶諸職,何莫非緊重,而其中文衡之任,尤萬萬不似,自前先輩名公之膺是命者,莫不費辭固讓,疏必四五上而不止,或多終不應命者,而臣適當聖上視學,春宮齒胄,事勢所迫,未暇力辭,只得一番陳章,遂至冒沒卽出,捱過盛禮,若固有之,臣心惶愧,固不暇言,四方嗤㗛,其將云何,匪才僥冒,非但公議可畏,臨急苟充,不宜因仍蹲據。伏乞亟加諒察,早許遞改,無使文任久玷,名器益輕焉。至於宮賓之職,本與刑官相妨,前旣仰陳舊規,冀解一任,批旨不許,至今虛帶,向來雖因諸僚之竝有故,不免時入書筵,而今則三僚竝出,自可推移侍講,臣以應遞之人,不當一向冒居,譯院提擧之相避有無之論,前例之如何,從兄弟竝在一院,終涉不安,人旣有言,臣何得晏然,亦乞竝命鐫遞,以安私分,不勝幸甚云云。
上在昌德宮。停常參·經筵。
下直,水原府使金啓煥,茂山府使黃溥。
李明彦啓曰,明日常參·經筵,取稟。傳曰,停。
朴弼夢,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管柳重茂,以實錄廳堂上,本廳坐起晝仕進去之意,敢啓。傳曰,知道。
領議政趙泰耉二十一度呈辭。傳于朴弼夢曰,安心調理。
傳于朴弼夢曰,今下弓矢,茂山府使黃溥處,給送。
李鳳年啓曰,三司來詣請對矣。傳曰,引見。
又以司諫院言啓曰,正言臣兪彦通,除拜有日,尙未署經,臺諫署經,備三員爲之者,自是古例,而大司諫臣金東弼在外,正言臣趙趾彬,呈辭入啓,只有司諫臣鄭楷,獻納臣李明誼。在前如此之時,亦有二員開坐啓請署經之規,今亦依此例,開坐署經之意,敢啓。傳曰,知道。
又以司憲府言啓曰,正言臣兪彦通,除拜有日,尙未署經,凡臺諫署經,備三員爲之者,自是古例,而執義臣李德壽被論,掌令臣韓在垣,未肅拜上疏入啓,掌令臣李景說,未肅拜上疏入啓,持平一員未差,只有大司憲臣金一鏡,持平臣金始燁。在前如此之時,亦有二員開坐啓請署經之規,今亦依此署經之意,敢啓。傳曰,知道。
又啓曰,卽者禁府都事,以大臣意來言,今日當爲鞫坐,而判義禁李光佐,因病陳疏,旣承調理之命,不得開坐云矣,敢啓。傳曰,知道。
又以兵曹言啓曰,今十月初三日,幼學皇甫垕稱名人,自曜金門入來,差備門外擊錚,極爲駭愕,令攸司治罪。同門守門將朴天樞,常時不能禁斷雜人,以致闌入,亦難免其責,推考,何如?傳曰,允。
又以刑曹言啓曰,賊人金仁弼,不待時處斬事,命下矣。所當卽爲擧行,而法典內,夜未明雨未晴,不得行刑云,今日雨勢如此,待無故日擧行之意,敢啓。傳曰,知道。
又以御營廳言啓曰,今日中日時,本廳中哨一旗二隊第九名綾州軍安進發,放砲退坐之際,一旗三隊火兵奉有江,放砲次入坐信地,未及放砲之前,大繩墜落於鳥銃火門,鐵丸徑發,中於進發左邊肩甲,仍爲物故云,事極驚慘,題給斂葬等物,令該哨姑爲埋置,起送其族屬,使之返葬事,亦當分付本官,而事雖出於無情,不能謹愼之罪,在所難免,奉有江及監放旗隊長敎師,自本廳從重決棍之意,敢啓。傳曰,知道。
又啓曰,今日持公事入侍日次,而日勢已晩,三司請對相値,頉稟。傳曰,知道。
南就明啓曰,吏曹郞廳來言,臺諫有闕,政事,何以爲之?取稟。傳曰,明日爲之。
壬寅十月初三日午時,三司請對入待時,大司憲金一鏡,同副承旨李鳳年,司諫鄭楷,持平金始燁,獻納李明誼,校理權益淳,副修撰趙翼命,假注書洪聖輔,記事官申致雲·尹容。上御熙政堂。金一鏡進伏,讀合啓曰,人臣負犯,固莫大於謀逆,王者用法,亦莫嚴於討逆。夫逆者,君之讐也,國之賊也。歷數千古之賊,或謀弒,或謀簒,或謀廢,行凶作賊,固非一端,而以臣謀主,則同勘之以律,罔或異同,此眞百王之典刑,萬世之經法也。今泰采卽四凶之一,而謀廢吾君之賊也。三凶伏法,餘孽亦戮,泰采均一大憝,獨逭王章,嘻噫,天下寧有是耶?豈殿下不加深察乎?泰采情狀,而尙此靳允於萬口一辭之請哉?泰采賦性回譎,設心陰秘,平生行己,反復諂鄙,惟患得失,無所不至。前冬備忘之再下也,擧國洶洶,人情波駭,渠自謂天位無可安之勢,凶圖有必成之機,挺身投合,專意擔當,漸益放肆,無少顧忌,當庭籲將輟諸宰抗爭之際,健乃勃勃,集亦推托,而泰采暗售奸忒,恣爲欺誑,游辭閃弄,詐許明日之更設,密地和應,潛上半夜之聯箚,直請節目,殆若迫逐,人臣逆節,若是狼藉,而其能免肆市之誅哉?凡民庶類,罪旣犯逆,則勿論首從,咸伏顯戮,況泰采身爲相臣,罪關惡逆,顧安得一刻假息於覆載之間哉?三手逆黨,四凶爲魁,四凶合逆,泰采居一,渠是何人,乃敢獨保首領乎?噫,春秋之法,治亂賊必先黨與者,乃所以峻隄防也。黨與尙然,況泰采不特黨與而已也哉?三尺至嚴,輿情咸憤,請圍籬安置罪人泰采,按律處斷。上曰,勿煩。
一鏡曰,萬口一辭之請,自上至今堅持,臣實嘅然,渠以相臣,敢欲迫逐君父,三凶旣已伏法,而渠獨見漏,揆以國法,豈容如是?且頒敎文中,臚列其罪狀,頒示八方,已有日矣。入於頒敎之文,而豈有得生之理乎?
鄭楷曰,旣有勿煩之敎,雖不敢更達,而人臣謀逆,豈有容息覆載之間者乎?臣等前後請對,而終不允從,臣實悶鬱也。
李鳳年曰,古聖人爲國,必以扶植倫紀爲重,唐虞之時,五品不遜,故敬敷五敎,五品非五倫乎?五倫克明而後,國可以安矣。春秋曰,趙盾弒其君,泛觀之,則盾之罪,豈至爲逆,而以其身爲大臣,不討君弒之賊,故特書之曰,弒其君,許世子不爲嘗藥,則亦斷之以逆,聖人之憂世道,可謂至嚴且深。以此言之,今此四凶之罪,豈止於趙盾·許世子而已乎?彼泰采旣參聯箚,則元無異同於三凶,況名入頒敎文中,而不得正法,何以有辭於天下後世也?諸臣非有私讐於泰采,而採取公議,如是懇請者,蓋出於爲國忠赤之心,聖上若不允從,則人心必不厭服,人心不服,則國將不安,必須允從焉。
李明誼曰,如是煩達,極知惶恐,而臣子有不共戴天之義,故今日敢復請對,而又如是靳兪,未知聖上,以泰采謂有可生之道乎?臣誠莫曉聖意所在也。名之曰四凶,而寧有容貸之理耶?雖以堯時四凶言之,鯀之罪,不過方命圮族,此豈可殺之罪,而至於誅殛。今此四凶,罪關惡逆,而尙不正法,國法豈不乖舛,倫紀豈不隳壞乎?勿復留難,夬賜允從然後,國可以安,故敢達。
金始燁曰,泰采之罪,無一毫可貸之端,故連爲請對,極知惶恐,而亦不敢止矣。泰采身居三事之列,謀廢君父,其罪如是,而何可一日容息於覆載之間乎?亟從是望。
權益淳曰,臣等屢次請對,豈有他哉?泰采之罪,若以按律爲過,則無可更達,而殿下亦旣知其爲四凶矣。列於四凶,而其可以得首領乎?頃日召對,臣豈不以文義,有所仰達耶?宋主雖惜孔熙先之才,而其罪犯逆,則終至竝與其子弟而誅之,今泰采逆節如是,而若不正法,則不但國法之隳壞而已,殿下容貸迫逐君父之賊,而將何以爲國乎?今日則必賜允從焉。
趙翼命曰,泰采之罪,以諸臣所達觀之,亦可謂死有餘罪,臣等之前後請對,凡幾度矣,而至今不從,已極悶鬱,況其罪狀,臚列於敎文,而寧有可生之道乎?敎文旣已頒布,勘勳亦且有日,而終不允從,實不知聖意之所在也。
一鏡曰,逆賊本無首從之別,而假使泰采,雖或隨參,隨參於逆謀者,固不可容貸,況泰采聯名上箚,而實則陰主,此果非首惡之凶賊乎?聖人列爲五倫,而首言君臣有義,設爲三綱,而先稱君爲臣綱,倫綱不明,則國不爲國,泰采之謀廢君父,實爲倫常之賊,如是而獨可免於王法乎?三凶旣已伏法,餘惡次第就誅,而獨不允兪於泰采,故街談巷言亦皆曰,逆賊有形勢則生,旣曰逆賊,而其將以形勢有可生之理乎?此賊誅,然後民志定,民志定,然後國可安,而聖上之靳兪至此,臣實嘅然,臣等當初上疏,亦旣詳言之矣。若以其疏爲非,則參疏諸臣,當竝加譴罰,而旣已不以爲非,而置臣等於邇列,則彼聯箚謀逆之賊,何不亟許正法,而一向持難耶?
楷曰,泰采所爲,豈不凶慘乎?面謾諸宰,潛上聯箚,皇天祖宗,若不默佑,則今日國家,其將如何?今日,則必須允從,是望。
明誼曰,三凶伏法,而泰采獨至今生存,殿下以泰采,只犯聯箚之罪,而不爲允從乎?此賊不誅,足以爲他日宗社之憂矣。逆律至重,故漢時及大明時,有誅夷九族之法,而今此按律之典,亦不得夬施,人心之憤鬱,當復如何?泰采比三凶,猶不無間隔,故勘之以按律,而如此末勘之律,尙此持疑,亂臣賊子,將何所知畏,而不復接跡而起乎?古聖人所以嚴治逆之法,非有他耳。蓋所以懼天下後世亂賊之心,而殿下於泰采事,一向留難,討罪之不嚴,至於如此,允若玆實有無窮之慮,更望亟賜允從焉。
始燁曰,泰采之罪,一國皆曰可殺,苟爲一分容貸之道,豈若是苦口力爭乎?當此紀綱隳壞之日,若不夬從正法之請,將至國不爲國之境,亟賜允可,是望。
翼命曰,泰采與三凶分等,固已不厭於人心,而今此按律之請,亦不允從,豈不悶甚乎?請賜允從。
一鏡〈曰〉,季世人心不古,倫常隳壞,義理晦塞,爲人臣子,干犯惡逆之類,若不嚴討,則易至於君不君臣不臣之域,故鄭汝立以前修撰,在全州,召檄鉏耰棘矜之徒,謀不軌,宣廟震怒,嚴加誅討。今此四凶,身爲大臣,合謀爲逆,何等罪也?古人云,郭公惡惡,而不能去,故亡,殿下知泰采之罪,而不從允臣等之請如是,而尙可望明倫振紀於衰末之時耶?一國人心,莫不欲啗其骨食其肉,而前後苦爭,一向留難,未知殿下,於泰采有何所惜而然耶?必須夬允今日之請焉。上曰,勿煩。
一鏡曰,又下勿煩之敎,誠可悶鬱,君讐未復,國賊未討,今日臣子,何可與此賊俱生乎?三司請對,已至屢次,而上下相持,每每如是,不但有傷於事體而已。目今民憂孔棘,而亦不暇及於此,馴是以往,國事之悶慮,有不可勝言,國之爲國,實賴於倫紀之克明,臣等今日之請,實出忠國之赤心,何嘗有私讐於渠,而若是爭執耶?更望亟從焉。上曰,勿煩。
一鏡又讀曰,請逆魁昌集·頤命,竝命攸司,亟行斬屍,明正典刑。措語同前晉敦跽斬之刑,不可不亟施於此賊,改以晉敦跽斬之刑,千古稱快,林甫焚骨之議,先儒爲是,藁街追戮之典,不可不亟施於此賊。上曰,勿煩。
一鏡曰,此事又下勿煩之敎,何也?當初聖上,亦下正刑之命,況健命,今旣伏法,而白望·龍澤輩,亦已斬屍,則此啓之不允,臣實未曉也。
楷曰,當初雖已失刑,到今追戮,實是在法應行之事,請賜允從焉。
明誼曰,當初賜死,大是失刑,故中間旣準孥籍之請,而追戮之典,斷不可已,殿下有何顧惜,而不卽允從耶?啓辭中,亦陳李林甫事,而臣請申之,唐宗,深燭林甫之罪,至欲焚骨,李泌諫止之,泌之意,蓋爲時方用兵,恐絶寇盜自斷之路,以此爲言,而此特兵家權宜之說,非守法之論也。故先儒胡氏,非斥泌言,而有亂國之賊,宜施王敦發塚之律之論,我朝仁·孝兩廟時,亦嘗行斬屍之法,向來白望諸賊,亦皆戮屍,以故事及我朝與近例言之,旣有追戮之擧,則獨於今日之請,一向靳兪,恐非嚴懲討之意,願加三思,亟從群請。
始燁曰,兩凶之罪,國人孰不欲食其肉乎?其罪比泰采尤大,而當初賜死,失刑莫甚,故人至今憤惋未已,必從今日之請,然後可以懼亂賊而服人心矣。
鳳年曰,臣於庚寅以後,三年忝叨翊衛,出入書筵,回想前事,倏已十餘年所,而不自死滅,奄遭鼎湖之慟,今來前席,仰瞻天顔,其爲悲愴,當復如何?顧臣犬馬之齒,朝暮且死,而一寸心肝,豈敢欺乎?諸臣所爭,皆出赤心,殿下克回天德,夬賜允從,則臣雖今日就盡,亦無餘憾矣。
一鏡曰,此事之如是苦爭,只爲國法,此而不從,國法將至於隳壞,更願勿復留難,夬允所請。上曰,勿煩。
一鏡曰,法者,非殿下之法,乃祖宗三百年所行之法,非祖宗之法,乃萬古所傳之法也。殿下固不宜容貸兩凶,壞廢三尺也,決矣。孔子作春秋,春秋,卽聖人懼亂賊之刑書也。李鳳年,纔以趙盾事,有所仰達,而其所謂趙盾弒其君者,蓋所以誅心也。盾,雖無身犯逆謀之事,而尙用誅心之筆,則今於兩凶追戮之請,若是持難,臣實未曉也。
明誼曰,三凶之罪,固無異同,而二凶賜死,一凶伏法,此已斑駁矣。且以近來諸賊之招觀之,頤·集罪伏之狼藉,實有浮於健命,而健命則就誅,兩凶獨爲賜死,今此斬屍之律,豈非次第當行之法乎?殿下若不允從,則不但今日有失刑之譏,天下後世,亦將有容貸逆賊之譏,更望允從焉。
一鏡曰,頤·集斬屍事,亟賜允從,是望。上曰,不允。
始燁進伏,讀曰,請門黜罪人李喜朝,亟命極邊遠竄。措語同前上曰,勿煩。
又讀曰,請還收遠竄罪人閔鎭遠放送之命。措語同前上曰,勿煩。
又讀曰,請故承旨金普澤追奪官爵。措語同前上曰,勿煩。
楷進伏,讀曰,請李翔所復官秩,亟命還奪。措語同前上曰,勿煩。
又讀曰,請執義李德壽,削奪官爵。措語同前上曰,勿煩。
又讀曰,請還收㮒·煥·爀職牒還給之命。措語同前上降勿煩之敎,而玉音低微,臺臣聽瑩。鳳年進伏曰,㮒·煥·爀還收之啓,自上有發落,而諸臣聽瑩未詳,何以書出乎?上曰,不允。
一鏡復進曰,小臣頃日請對時,以金姓宮人,出付鞫廳事陳達,自上有煩擾中忘却之敎,意謂其後卽當出付矣。今至三日,尙此寂寥,非但臣心之悶泄,外間群情,莫不抑鬱,未知其果留念耶?上曰,然矣。
鳳年曰,妖惡宮人,隱伏至近之地,此實無窮之慮,諸臣所達,出於憂國愛君之赤心。此宮人,不可一日不爲査出,請卽査覈,出付鞫廳,何如?且臣於在外時仄聞,自上以諫臣奏達之支煩,至有未安之敎云。臣於此,竊不勝仰屋而憂歎也。夫君臣之間,有如父子,凡有所懷何憚支離,古人以厭聞諫爭,訑訑拒人,有危亡之戒,諸臣所奏,雖或煩複,固出於委曲宛轉,期於回天之誠懇也。何可以支煩,反示厭薄之意乎?伏願凡有諫論,勿復厭苦,必加留意焉。上無發落。
一鏡曰,臣雖萬萬不似,忝在同知經筵之任,故敢達所懷矣。古語曰,君德成就,責之經筵,經筵講討,不可一日作輟,而向來日氣暑熱,恐傷玉體,不敢仰請開筵,而卽今涼生已久,簡冊宜親,頻頻召入玉堂官,討論經傳,咨訪庶務,豈非急先之務乎?仰惟聖學高明,古今書籍,雖已博覽洞觀,而日開講筵,引接儒臣,如臣無似,亦令隨行而進,凡於治道之要,學問之工,相與講究,俾陳見聞,則亦豈無裨益之效乎?人主苟於此,而一日放過,則工夫間斷,怠心易生,推之政令事爲,無足可觀,此聖上所當加意處,而恭俟屢月,尙未有開筵之命,九重深居,朝夕相對,不過宦官宮妾之屬而已。魯莽臣等,雖甚薄劣,亦或有愈於近習,伏願殿下,繼自今日,御經幄,親出玉聲,與講官討論文義,兼訪治國之道,幸甚。
鳳年曰,金一鏡所達,實出於忠心矣。傳曰,念終始典于學,厥德修罔覺,夫人君,接宦官言妾時多,接賢士大夫時少,則怠心自生,學問易荒,苟能頻開講筵,親近儒臣,探討經傳,仍訪出治爲政之要,則豈不有大益哉?昔舜,明四目達四聰,舜雖大聖,亦豈能深坐九重,而遠見四方乎?蓋以頻接臣僚,詢問小民之疾苦,故克致明四達四之治。古人云,舜何人,我何人也?又云,有爲者亦若是。伏願聖上,日御經幄,常接臣工,以盡講劘之道,則都兪吁咈,豈獨專美於古耶?
翼命曰,小臣乙未年間,待罪春坊時,先大王聖候未寧,久廢書筵,臣與上番李眞望,疏陳廢筵可悶之意於大朝,則先朝亦慮其睿學之作輟,採納臣等之言,俾卽開講,其時聖上,方在侍湯之中,而猶尙如此,況今日非前日之比乎?依一鏡所達,頻賜開筵,則臣固鹵莽,且有眼病,而新錄纔完,講官濟濟,其所裨益於聖學,當如何哉?
一鏡曰,祖宗朝,有晝講夜對之規,昔我世宗大王,敦尙文學,置儒臣於邇列,頻賜引對,以啓文明之治,亦越我宣祖大王,聖學出天,而尙慮工夫之間斷,常接講官,使之陳說義理,以曁我先大王,克追列祖之成憲,恤勤講筵之討論。夫君臣,卽父子也。父子之間,頻頻相接,不但道理之卽然,其所資益於治化者甚多,則殿下明聖,雖出尋常萬萬,豈可任其獨智,不思所以取人爲善之道乎?臣雖不省,旣有所懷,縷縷陳達,而終靳發落,誠甚抑鬱矣。上曰,留意。諸臣,遂以次退出。
上在昌德宮。停常參·經筵。
夜四更,流星出天中淡雲間,入南方天際,狀如拳,尾長三四尺許,色白,光照地。
李明彦啓曰,明日常參·經筵,取稟。傳曰,只常參。
大妃殿·中宮殿,藥房問安。答曰,知道。
藥房提調臣韓配夏,副提調臣南就明啓曰,冷雨陰濕,伏未審此時,聖體,若何?大妃殿氣候,亦復何如?今日是入診日次,臣等率諸御醫入侍,詳察聖候,宜當,不任憂慮,敢來問安,竝此仰稟。答曰,知道。無事。慈殿氣候安寧矣。勿爲入診。
朴弼夢,以都摠府言啓曰,副摠管柳重茂,以實錄廳堂上,本廳坐起晝仕進去之意,敢啓。傳曰,知道。
領議政趙泰耉二十二度呈辭,傳于南就明曰,勤懇之旨屢宣,而巽牘之章繼上,愕然失圖,無以爲諭。噫,今日是何等時耶?天災地異,式月斯生,顧瞻四方,有蹙蹙無所騁之歎,言念及此,不覺嗚咽,卿以喬木世臣,義同休戚,其不可一向恝視也,明矣。須體如渴之旨,勿復以情病爲辭,速出論道,用副日夕思想之心。仍傳曰,遣史官傳諭。
李明彦啓曰,今日爲政事,命下矣。罪人行刑之日,例不得開政,何以爲之乎?敢稟。傳曰,明日爲之。
兵曹口傳政事,以趙遠命單付副司果。
朴弼夢啓曰,禁府都事來言,今日當爲鞫坐,而判義禁李光佐,以身病陳疏受由,不得開坐云矣,敢啓。傳曰,知道。
假注書趙迪命有頉,以李日躋爲之。
李明彦啓曰,假注書李日躋,時無職名,依例付軍職冠帶常仕,何如?傳曰,允。
明日視事,取稟。傳于李明彦曰,只常參爲之。
假注書李憙書啓,臣敬奉聖批,傳諭于領議政趙泰耉,則以爲,臣病淹床席,飾巾待盡,已浹月矣。辭單之上,今過二十有餘,而一例靳許,天聽愈邈,遣醫頒藥,恩數備至,感激之極,繼之以悶迫,忽於此際,又辱近侍,來宣聖旨,十行別諭,辭旨勤懇,有足以感動神人。臣伏枕奄奄之中,拜手莊誦,不覺涕淚之無從,臣非木石,亦有一息之未泯,得此不世之恩旨,豈不欲卽日趨命,仰體聖上憂災軫民之盛意也哉?第念臣一疾支離,別症疊出,浮脹漸滋,眞元日鑠,勺水不下,咳逆轉甚,補瀉兩難,醫岐已窮,卽今症情,有十分必死之形,無一毫復起之望,卽傳諭史官之所目覩者,如使臣病,不至若此之危澟,則當此國事艱虞,聖明焦勞之日,何敢爲自占便宜,飾辭例讓之計,甘自陷於孤恩負國之歸哉?敦勉此摯,趨承無路,只自惶愪抑塞,益增悲泣云矣,敢啓。傳曰,知道。
朴弼夢,以兵曹言啓曰,今十月初四日童蒙姜以龍稱名人,自耀金門入來,差備門外擊錚,極爲駭愕,令攸司囚禁治罪。同門守門將朴天樞,常時不能禁斷雜人,以致闌入,亦難免其責,推考,何如?傳曰,允。
李明彦啓曰,明日常參時,六曹堂上各一員,當爲進參,而戶曹判書李台佐,陳疏入啓,參判李禎,以病陳疏,參議尹惠敎,受由在外,無推移進參之員,判書雖未承批,判書·參判,待開門竝牌招,何如?傳曰,允。
李明彦,以弘文館言啓曰,近日番次,甚爲苟簡,輪直之際,他無推移之勢,而新除授修撰鄭壽期,副修撰尹㝚,除拜有日,尙未出肅,副校理呂善長,連呈辭疏,久不行公,竝卽牌招察任,何如?傳曰,允。
大司諫金東弼啓曰,臣猥叨匪據,情勢臲卼,敢將危懇,陳籲縣道,庶幾聖明之垂諒而矜許矣。及承批旨,乃以從速察職爲敎,臣誠惶感,繼以抑塞,馹召之下,扶病作行,昨昏始抵城外,急於納符,不得不冒沒入肅,而第臣於本院論劾李德壽之啓,有不可參涉之嫌,蓋德壽之被彈,事關於臣之仲父前判書臣演,則揆以法例,自在應避之科,以臣卽今情地,尤何敢一刻冒處於一院之長乎?請命遞斥臣職。答曰,勿辭。朴熙晉啓曰,大司諫金東弼,再啓煩瀆,退待物論矣。傳曰,知道。
持平金始燁啓曰,臣於日昨進參鞫坐時,有鞫廳罪人金有慶放送議處之啓,而臣亦隨衆同參,不能有所相難矣。追聞物議,則以爲,有慶成給營關移錄還米者,終未免曲副昌道輩圖得之陰計,論其情狀,決不可全然放釋,而以臣之不能爭執,大以爲非,其何可一刻晏然於臺次乎?請命遞斥臣職。答曰,勿辭。
大司憲金一鏡,持平金始燁,正言兪彦通啓曰,請圍蘺安置罪人趙泰采,按律處斷。措辭見上答曰,勿煩。請逆魁昌集·頤命,竝命攸司,亟行斬屍,明正典刑。措辭見上答曰,勿煩。
大司憲金一鏡,持平金始燁啓,請門黜罪人李喜朝,極邊遠竄。措辭見上答曰,勿煩。請還收遠竄罪人閔鎭遠放釋之命。措辭見上答曰,勿煩。請故承旨金普澤,追奪官爵。措辭見上答曰,勿煩。鞫廳蒙放人金有慶,曾任灣尹時,以逆植爲偏裨,置之幕下,其親昵凶逆之狀,已不免人心之致惑矣。及夫洪采結案之招出,而尤有所可疑者,蓋洪采與昌道聚貨之際以爲,若得營門劃給之關,則可有憑藉推移之路,密密謀議,情迹陰秘,圖得之說,纔脫於賊口,劃給之令,果出於營關,移錄文書,雖有可據,穀物去處,終不分明,此物情之所共駭惑者也。向來任埅,以成給耆司關文,猶加竄配之律,況此有慶所犯,有大於此者乎?論其情狀,合施屛裔之典,請鞫廳蒙放人金有慶遠竄。答曰,勿煩。
正言兪彦通,請李翔所復官爵,亟命還奪。措辭見上答曰,勿煩。請還收㮒·煥·爀職牒還給之命。措辭見上答曰,勿煩。今年八路之凶歉,挽近所無,大旱之餘,繼以大水,間以惡風,霜雹之災,無論高燥下隰,均被耗傷,目今閭里之遑遑,無異窮春,雖自朝家,特下寬恤之令,猶患捐瘠之莫救,而今聞該曹年分事目,則只給全災九分災,而所謂給九分者,乃是全不掛鎌處云,旣云全不掛鎌,則元無一分餘存,而乃給九分災而已者,已極可怪,而至於七八分災,則事目中初不擧論云。夫七八分者,荒棄過半,殘穗僅存者也。此而陞實,則以其二三分餘存,何以充其實數之稅,而又自爲數日之命哉?試以什一之規推之,則七分之陞實,乃餘存三分中稅其一也。八分之陞實,乃餘存二分中稅其一也。多於什一者,謂之桀,今此多至於三之一·二之一者,夫豈聖世之所忍爲,荒歲之所可施哉?且聞各道比較年條,則畿甸之乙未,湖西之己丑,湖南之庚辰,乃是前後數十年內最號豐登之歲,而乃以今年,比於是歲,其中湖西,臣所熟知己丑之與今年,判若天淵,而乃如是勒定比較,則他道所比,亦可推知。雖曰,三南改量之後,田結稍加,而今此大殺歲災傷之所減,較諸量後之贏餘,必不啻倍蓰矣。且雖欲推移塡補,豈必以最凶之歲,比之最豐之歲而後可哉?一自事目頒下之後,民心騷然,怨謗徹天,隨處所聞,日益驚心,不惟溝壑之顚連,爲可哀痛,竭畝殫廬之際,必有離叛聚嘯之徒,在在而起,土崩之患,迫在朝夕,卽今廟堂諸臣,雖以經費爲慮,而經費之不足,則猶有節以制度之道,而民心渙散,邦本之橜拔,其何以救之?況今更化之後,尤宜有撫摩疲氓,慰安群情之道,而此之未聞,反行剝刻之政,專用益上之術,未知八路黎庶謂聖朝何如也。秋序已過,年分磨勘之期不遠,不可不及今變通,以爲救焚拯溺之計,請各道年分事目,亟命還寢,兩三日內,更令消詳加給分災,改定比較年條,星火發送于各道,以紓窮民倒懸之急。答曰,依啓。大司諫金東弼,引嫌而退,本事論啓,今纔停輟,應避之嫌,更無可言,請大司諫金東弼出仕。
李明彦啓曰,因弘文館草記,校理呂善長,修撰鄭壽期,副修撰尹㝚牌招事,允下,而今已夜深,待明朝出牌之意,敢啓。傳曰,知道。
又啓曰,臺諫出仕事,命下矣。今已夜深,待明朝出牌之意,敢啓。傳曰,知道。
上在昌德宮。只常參,停經筵。
李明彦啓曰,明日常參·經筵,取稟。傳曰,停。
南就明啓曰,今日持公事入侍日次,而常參相値,頉稟。傳曰,知道。
朴弼夢啓曰,備邊司郞廳,以大臣意來言,今日賓廳坐起日次,而常參相値,不得來會云矣,敢啓。傳曰,知道。
朴弼夢,以都摠府言啓曰,副摠管柳重茂,以禮曹參判方物看品事,本曹晝仕進去之意,敢啓。傳曰,知道。
又啓曰,今日常參時,兵曹堂上二員,當爲侍衛,而判書李肇病不進,參議朴彙登受由在外,參知朴澄,常參官進去,只有參判金重器一人。侍衛不得備員,判書李肇,卽爲牌招,何如?傳曰,允。
領議政趙泰耉二十三度呈辭。傳于南就明曰,安心調理。
朴弼夢啓曰,卽者禁府都事,以大臣意來言,今日當爲鞫坐,而判義禁李光佐,因病陳疏受由,且値常參,不得開坐云矣,敢啓。傳曰,知道。
李明彦啓曰,戶曹判書李台佐,參判李禎,牌招不進,推考傳旨,今方捧入,而今日常參時本曹堂上一員,不可不進參,竝更牌招,何如?傳曰,允。
有政。吏批,行判書李光佐陳疏受由,參判鄭齊斗在外,參議李眞儒進,右副承旨朴弼夢進。
兵批,判書李肇服制,參判金重器進,參議朴彙登受由在外,參知朴澄預儀,右副承旨朴弼夢進。
吏批啓曰,判書李光佐陳疏受由,參判鄭齊斗在外,小臣獨政未安,何以爲之?敢稟。傳曰,只出緊任。
以李重述爲持平,趙鎭禧爲正言,任舜元爲禮曹參議,朴㻐爲兵曹佐郞,鄭錫圭及姜錫泰爲戶曹正郞,李渭爲內資主簿,李復休副護軍,趙趾彬副司果,李日躋副司正單付。
南就明,以吏曹言啓曰,新除授忠淸都事朴徵賓呈狀內,得見監司請遞前都事愼後三之狀,則以爲,曾前都事,以道內之人,每當科試,輒皆遞改,已成規例,至於馳啓改差矣。身以世居道內之人,不可冒嫌以當試事,斯速入啓處置云,朴徵賓,旣是道內世居之人,則不可强令赴任,改差,何如?傳曰,允。
李明彦,以禮曹言啓曰,今此端懿王后追上冊禮,諸道所封方物,今日開坐看品,則其中江原監司呂必容所封方物,要鉤槍一柄·钂鈀一柄·鹿皮一張·石湯罐一事等,皆以弓帒筒箇·黃毛代封矣。別陳賀方物,以本色封進,曾有定奪,今番亦爲知委,則莫重進上,不謹致察,如是代封,極爲未安,監司呂必容推考,代捧等物還下送,以本色改備封進事,分付,而其他鹿皮一張·猪皮一張·黃毛五條,依例看品內入。慶尙監司兪命凝所封方物中,角弓三張·狄磨箭二部·片箭二部·鳥銃一柄·竹梳四十箇·大紫石硯二面·中紫石硯一面·小紫石硯一面,及右兵使崔鎭漢所封方物中,角弓三張·狄磨箭一部·片箭二部·鳥銃一柄·虎皮一張·獐皮一張·衫兒鹿皮一張等,未諳定奪之意,矇然加封,兩營加封等物,還爲下送,何如?傳曰,允。
又以禮曹言啓曰,今二十九日中宮殿誕日,百官陳賀及命婦朝賀磨鍊節目,依所啓施行事,判下矣。在前陳賀時,依例行禮於外庭,而至於命婦朝賀則權停,今番大妃殿誕日陳賀時,因本曹啓稟,命婦朝賀,亦爲停止矣。今則何以爲之?敢稟。傳曰,權停。
又以禮曹言啓曰,因筵臣所達,德興大院君奉祀,子孫中可合者擇定事,命下矣。大院君奉祀,自河原君,至同敦寧李挺漢,連以嫡長子相傳,而挺漢無子,以同生弟錫漢長子弘逸立後事陳疏,顯廟特命依施,弘逸子世禎死後,其子明佐,以應爲奉祀之人,又已罪死。今若立世禎之後,則筵臣以干犯科獄爲言,若立弘逸之後,則世禎罪名,雖不可上奉大院君之祀,亦不當竝絶其父子之倫。以此言之,則弘逸,先爲罷養,更爲挺漢立後,然後方合於筵臣所陳移宗之言,而顯廟朝特定繼後之事,到今罷養,有非臣曹所敢擅便,議大臣稟處,何如?傳曰,允。
朴弼夢,以義禁府言啓曰,卽接月令醫員金震輝手本,則時囚罪人洪重福,素患疝症,處冷猝劇之中,添得外感,腹部膨脹,引飮無數,外寒內熱,症情非輕云。自前罪人病勢如此,則有保放救療之規,敢此仰稟。傳曰,依爲之。
戶曹判書李台佐上疏,伏以臣情病俱苦,無望供職,猥徹辭單,獲蒙恩遞,而第臣病源素在積瘁,宛轉床席,一味沈篤,兼務之曠廢,朝儀之隳闕,今此兼旬矣。病裏惶蹙,若無所容,迺於千萬夢寐之外,伏承除旨,以臣爲戶曹判書者,臣誠驚惶憂恐,殆不知所以自措也。夫地部之長,卽古所稱度支三司,使之任國儲之豐殘,民力之舒慘,一皆係焉。其責任之重,揀選之艱,自古而然。臣本腐儒,不閑吏術,心計不足以綜理事務,材力不足以剸割煩劇,聰明不足以發摘奸欺,尋常職務,尙有憒憒難勝之憂,今反責之以千乘治賦之任,擧措之謬,已不可言,而僨誤之患,可立而待,臣身固不足恤,其於國事何哉?況今災荒荐仍,經費窮竭,習俗日渝,蠧弊滋興,國計之哀痛,澟焉有朝不謀夕之憂,苟不能量入而爲出,加意撙節,守法而任怨,永杜私逕,決知其萬萬不能支也。雖使善理財賦如劉晏,關節不到如包拯者出而當之,尙懼其不克有濟,臣以歇後之性,骫骳之姿,若何而調適損益,量盈虛,上以毋負委寄之重,下以少寬凋瘵之困哉?反復揣量,惟有量己而遜避,免爲公私俱病之歸耳。玆敢疾聲仰籲於天地父母之前,伏乞聖明,諒臣材分之難强,察臣懇辭之非飾,將臣新授職名,亟行鐫改,不勝幸甚云云。答曰,省疏具悉。度支之長,不容暫曠,卿其勿辭,從速行公。
壬寅十月初五日午時,上御宣政殿。常參入侍時,兩司同爲入侍,行都承旨南就明,左副承旨李明彦,右副承旨朴弼夢,假注書洪聖輔·李日躋,記事官申致雲·尹容。東庭右議政崔錫恒,戶曹判書李台佐,禮曹參判柳重茂,右尹李萬選,吏曹參議李眞儒,大司憲金一鏡,大司諫金東弼,司諫鄭楷,獻納李明誼,持平金始燁,正言兪彦通,校理權益淳,修撰趙翼命,監察兪彦璞,吏曹佐郞柳弼恒,戶曹佐郞鄭錫圭,禮曹佐郞朱炯离。西庭礪城君楫,淸恩君韓配夏,工曹參判李泰龜,同敦寧柳命雄,參知朴澄,刑曹參議鄭思孝,僉知金克謙,兵曹佐郞尹晉,刑曹佐郞尹東卨,工曹正郞李翼齡。
掌漏官,以正時告,遂洞開前門,儀仗侍衛以次而入,常參官分左右而隨入,定班于中庭,臚唱四拜,平身訖。李明彦出前奏曰,有啓事官,使之上殿,無啓事官,使之退去,何如?上曰,依。崔錫恒·李台佐·韓配夏·金一鏡·柳重茂·李萬選,礪城君楫·李眞儒·金東弼·鄭楷·金始燁·李明誼·權益淳·趙翼命·兪彦通,趨而上殿,其餘皆退出。
崔錫恒進伏曰,風寒猝緊,聖體,若何?上曰,一樣矣。錫恒又起拜曰,大妃殿氣候,亦若何?上曰,安寧矣。錫恒曰,中宮殿氣候,何如?上曰,唯。錫恒曰,王世弟氣候,亦何如?上曰,無事矣。
錫恒曰,常參,固是希有之擧,命下之後,凡在廷臣僚,孰不翹心,而第伏念曾在先王朝,或晝講或召對,頻頻爲之,講討之餘,勤問民事,商論廟議,而至於常參盛禮,未易連行,故或至廢闕,今若依先朝故事,頻開講席,數接臣隣,則尤似便好,敢此仰達矣。上曰,知道。
錫恒曰,今日有稟定事矣,追報一事,春間發端之後,國家多事,且値鞫獄,今至八朔,尙未收殺,欲於完獄後,登對稟定矣。玆因筵臣所達,有斯速議定之敎,而領相方在呈告引入中,禮曹判書柳鳳輝,雖已承牌出肅,素有脚病,今日不得入侍,以臣淺見,獨自定奪,其在事體,極爲未安。然成命旣下之後,亦不當一向遷就,臣曾與領相,私相論確,禮判雖不得入侍,參判方入筵中,與長官,必有面議之事,欲於今日榻前,有所稟定矣。蓋領相之意,已陳於春初上箚中,今無變改之見,臣意以爲,若曰立祠建號,則稱號不可不講定,旣定稱號,則神主不可不改題,而承旨李明彦,曾任副學時,疏論追報事,有以某府大嬪爲定之語,蓋其所論,儘有援据,以此定行,似爲得宜,敢此仰稟。上曰,依所達施之,可也。錫恒曰,祠宇,不必別構他所,本宮內基址稍廣,分付該司,使之擇日營建,墓所守直軍,則酌定十五名,除雜役給復祭需,則四時時祭及忌祭,依愼妃·仁嬪祠宇例封進,墓祭則四節祭需,亦依愼妃·仁嬪例封進,宜當,以此分付各該司,何如?上曰,依爲之。錫恒曰,如有未盡節目,當令該曹,續續稟達矣。出擧條南就明曰,以小臣迷見,似當有請諡之擧矣。錫恒曰,旣已稟定大嬪之號,則恐不必請諡矣。
錫恒曰,凡錄勳之規,元勳則自上下敎後,元勳始定,當錄之人,分等啓下,而今番則事異常規,上變人外,他無可錄之人。臣於頃日筵中,援據中宗朝只錄告變人之例,只以睦虎龍錄勳之意,有所陳達矣。近因筵臣所達,勳府堂上,來問於臣,而頃日所達之外,更無變改之意,只以虎龍勘勳之意爲答,臣之意見,本自如此矣。且虎龍,旣當錄勳,則超資付職,自有舊例,令該曹考例稟處,何如?上曰,依爲之。出擧條金一鏡曰,小臣又有所懷,敢此仰達矣。今此三手之逆黨,實是振千古所未有之情節,而畢竟錄勳之請,只以睦虎龍一人勘定,外間人情,必多拂鬱不平者矣。且淸恩君韓配夏,則聞來往于大臣家,有所商量者云矣。今日筵席,終無片言半辭,錄勳大事,豈容若是草草?臣實爲之嘅然也。韓配夏曰,此獄,誠大獄,而上變者,只睦虎龍一人,則單擧之外,從何處更得人來耶?且此獄,與庚申有異,庚申,則淸城府院君金錫胄諸人,廣加詗察,終至上變,故以金錫胄爲元勳矣。今番則虎龍,初以徒中之人,能自發告,此豈外人之所可知乎?臣則方待罪盟府,勘勳之事,尤豈不汲汲,而二日來往于兩大臣家,消詳非不至矣,終無可錄之人,故不得不爲單錄之計。大槪旣以此爲請,小臣更有何可達之語,而又豈可以疑似苟且之人,强充而爲之耶?一鏡曰,此是國之大事,政臣,於昨日有書問於配夏者矣。配夏以爲,廣聞物議,今番勘勳,不可草草云。今日所奏,與昨答有異,誠極非矣。錫恒曰,大凡鞫獄輕重,不係於錄勳之多少,今此逆節,乃是前古所無之大變,而承款伏法者,至於二十餘人之多,亦皆一一吐款,實無餘蘊,雖不錄勳,豈有未盡之理乎?虎龍之告變也,渠獨自來,今若以功臣之數少,虛張其數,强錄不必錄之人,則其爲貽譏於後世,爲如何哉?一鏡曰,鄭汝立,以前修撰,謀逆於湖南,不過與鉏耰棘矜之徒起於草間,而宣廟震怒,窮治伏法之後,其時按獄大臣,亦入勳錄。今此逆黨,皆出於世所謂强族大家,何等凶慘,而右相獨自按治,前後八朔,鉤覈詳明,故外議皆以爲,按獄大臣,亦當爲元勳云矣。錫恒曰,參鞫諸臣,不許錄勳,曾在仁廟朝有定式之事,若沈器遠之獄,黃瀗知之,夜告于綾川府院君具仁垕,仁垕告于時相金瑬,因而發覺,故具·金皆錄勳。柳孝立之獄,則陽陵君許知之,言于左相洪瑞鳳,仍而發覺,故勳籍,許爲一等,洪亦二等,此皆以發覺逆謀之功,而初非以按治獄事之故也。至於辛卯自點之獄,則逆節狼藉,承款正刑者亦多,自是大獄,而以其初無詗察上變之事,其始也發自內間,轉輾成獄,伊時亦豈無參鞫諸臣,而終未聞有錄勳之事,及至庚申大獄,故相臣金壽恒,以首相,五朔按獄,而至於錄勳時,終無參錄之事,蓋以祖宗朝定式,不可以輕變故也,今何可猝然爲違越定式之擧乎?若以外議言之,則前冬七臣之上疏,使凶黨不得肆其志,實有安宗社之大功,其後臺官,以十六人論啓遠配,而謀逆之徒,多出其中,其功亦大,不可不竝錄云,而臣意則不然,前冬大處分,雖或因諸臣之疏,莫非出於聖斷之赫然,則何可歸功於臣子乎?且十六人之啓,雖有逆折陰謀之功,不過風聞論事,屛逐奸細而已。初不係於發其逆節,則又豈有錄勳之理乎?若如一鏡之言,上項諸人,一倂參錄而後,方可合於錄勳之體耶?功名之際,孰不願之,而誠以先朝已定之令,今不可遽變,而苟然廣錄,亦恐爲朝廷之羞故耳。一鏡曰,自點之獄,何可比擬於今日乎?臣亦嘗參鞫坐,故聞李三錫之招,則渠聞睦虎龍所傳之言,傳之于咸原府院君曰,使道之於國家,有同休戚之義,當此家國俱亡之禍,迫在朝夕之日,何可不爲之動念防變乎?咸原曰,君言誠是矣。此一款,亦爲招問李三錫於朝堂,則自當有可錄之人,豈可引盧永孫單錄之例,草草以虎龍一人錄勳乎?永孫時事,誠有不可援者矣。錫恒曰,開鞫坐之初,問於虎龍,則以爲,渠獨自告變,他無指使之人,但李三錫,卽咸原所親信之人,故有所傳通之事矣。三錫,進去于咸原依幕,則咸原適不在座,故只傳其語於咸原之父與兄而歸云,以此論功,終涉苟且矣。一鏡曰,此則大臣,忘其下段語耳。國卹後,三錫,更往言之于咸原,則咸原,與其父其兄三人俱在云,此詳載文案,可按覆也。李三錫,則自朝家,不可不招問之矣。錫恒曰,若然則使勳府堂上,招問三錫,審其虛實,亦自無妨矣。
崔錫恒曰,諫院,以今年年分,加給分數災,比較年條,從輕改定事,論啓蒙允矣。此固出於軫念窮民,務欲施惠之意,言旣得矣,意亦好矣。旣已允下之後,豈復有違覆之事乎?第戶曹年分事目啓下,則只給全災與九分災者,蓋以分災區別,非如秤稱斗量之比,虛實相蒙,區別極難,民不蒙實惠,而徒致經用之耗減,該曹之只許九分災者,蓋以此也。況今外方田畝,幾盡收穫,改定行會之際,又費時日,則不過爲本官之餘結,書員輩潤橐之資,有何所益乎?至於年條比較事,亦有委折,三南改量田後,所得結卜頗多,而該曹比較,乃是改量前年條,以此相準,則似無過高之弊,而臣等,或慮其太過,以爲該曹比年雖如此,民間形勢,或不無稱冤之端,則不必一準該曹分定之數,參酌增減,俾無虛結納稅之意,纔已行關知委於諸道道臣,今不必改定年條,臺臣恐未詳如許委折,至於論啓,今無別樣變通之事,故敢此仰達。李台佐曰,所謂九分之於八分,八分之於七分,大抵相類,小臣之待罪下邑也,亦嘗親自檢田,而亦不能詳別矣。守令之必欲得分數災者,以九分·八分·七分,分等分排,則雖似零星,而災名旣多,不無可以推移變通之道,故守令之善爲治者,雖給大同災數十結,猶有利澤之及於民者,若其不善爲守令者,雖多給分數災,或入於書員之囊橐,或歸於私用之花消。今年則年事如是,國計罔措,臣方待罪惠廳,大較計之,則明年四月以前,實無可以繼給貢物者,而田結今又欠縮,明年國用,可謂沒奈何矣。臣之待罪地部屬耳,雖不及詳知曹中事,而以惠廳推之,則百官頒祿,軍兵放料,必得萬餘斛,方可僅僅支過。卽今國計,可謂哀痛,國計雖曰哀痛,今若給災,民能蒙惠,則亦何敢有所靳惜,而見方踏驗已過,朝家雖加給分災,而民未蒙惠,歲入則只大縮矣。無補於下,有損於上,恐非得計。兪彦通曰,小臣昨日之啓,旣蒙允兪,而今者大臣·重臣之所達,皆以恤經費爲言,臣意則恐有不然者矣。荐飢之餘,今年尤酷,民將有泮渙之形,而今若不卹其怨,則來頭恐有難言之慮矣。近來廟堂諸臣,只以經費爲念,不察民隱,雖以重臣所達觀之,以九分·八分之難於區別爲言,信若是也,則均是被災,而一則陞實,一則給災,陞實者獨不冤乎?雖曰,踏驗已過,而各邑守令·監色,若以目所見者,區而別之曰,某處如是而稍實,某處如是而爲災云爾,則亦何至於虛實之大段相蒙乎?儻或有守令·監色,以災爲實而現露者,則依律重究,亦自宜矣。夫下土民生,在於蔀屋之下,未能知朝家之德意,而爲守令者,只以事目從事,所謂八分者,民之所食,僅不過二分,七分則不過三分,彼百姓之終歲力作勤苦,所得者只是十分之二三,以此而仰給公役,尙且不足,則何所食而能保爲生乎?臣素嘗鄕居,習知民間勞瘁之狀,故所以有昨日之啓,而今復如是縷縷耳。錫恒曰,臣等之意,亦非不卹民隱,專爲經費,而臺臣之言如是,恐未詳臣等本意而然也。年分事目之頒布,已有月矣,踏驗垂畢,朝家雖加給分災,若干災民,不知蒙惠之道,而終不免爲有虛名無實惠之歸耳,無已則給以大同災,亦或一道耳。李明彦曰,大同災,則國有禁令,而特以分數災之有難均霑也,故爲守令者,或有方便爲之者矣。台佐曰,國依於民,民依於食,故傳曰,本固邦寧。有司之臣,雖卹經費,若果有實惠之可以及民者,則豈忍有持難之意乎?但旣刈之田畝,何由而知其七分·八分之別,假令給災,民之所蒙之惠,亦無幾矣。田結則已頒之事目,不可以變通,今姑置之,而國家軫民之政,亦不容少忽,而民之最以爲苦者,莫若身役,大凡農人,無土者居半,其所耕墾,幾盡是他人之田,終歲力作,畢竟所收,一半則歸於田主,其所得食者,僅不滿一半,故窮民則不以田役爲憂,而以身役爲大憂,稍竢各道諸邑狀啓之畢到,隨其邑之豐歉淺深,量減窮民一分之身役,則似或爲卹民之一道矣。趙翼命曰,更化之初,民方拭目,朝令之下,孰不翹心,而今者旣頒之令,旋卽反汗,則其所以失民之望也,實非細事,故臣雖越職,敢此仰達矣。臣亦嘗爲守令,爲敬差官,故備知田事,穀在田疇之時,未嘗有給災之事,形勢自不得不然矣。若夫節晩難覈之說,卽臣所未敢知者也。所謂七八分災之名,刊去於令甲中則已,今若以守令之不善奉行爲慮,預自抑而不許,則無亦近於因噎而廢食乎?殊非國家設法令之意也。至於年條,則比之前後,今年最高,而若又曰,民未蒙惠,而終不變通,則萬姓之失望,固極矣。其爲君德之累,亦大矣。自古以來,未嘗有經費之不足,不念民窮而國蹶者矣。亦未嘗有人心怨叛,而其國乂安者也。凶歉,如今年,而若不給分災,則哀我民生,實無支堪之路,臺啓之旣允而旋收,事關君德,故此臣所以煩達如是者也。錫恒曰,儒臣之言,亦無不可,而此事亦何至於關於君德乎?一鏡曰,朝家若給七八分災,則民未蒙惠,吏從中爲奸,誠如戶判之言者,而大凡爲國之道,必以收拾人心,爲第一務,今年凶歉,挽近所無,而年分事目,旣不給七八分災,比年太高,民情方爲缺望之際,臺臣陳啓,聖上允許,遠外民心,方且感悅德意,旋卽反汗,民之怨國,勢所必至。禾穀旣收,田場且滌,雖曰給災之難於模捉,而臣亦待罪備局,連見各道方伯狀啓及守令之所報,每以加給分災事爲請,而蓋百姓,仰守令,守令訴營門,道臣乞廟堂,方在顒望之中,今若改頒年條,加給分災,則八路生靈,咸知朝廷德意,亦豈無實惠於其間乎?民心若失,何以爲國云者,果如趙翼命之所達,昨日旣允之臺啓,決不可反汗矣。金東弼曰,臣亦有所目覩者,敢此仰達矣。今年之凶,畿邑最酷,而朝家廟堂,則輒皆曰,畿邑稍勝。夫三南之凶,猶勝於畿邑之豐,而廟議如此,此畿民之所以稱冤者也。國家旣頒事目之後,若欲改之,則臣亦曰,實有所掣肘者。儻及禾穀尙在之時,加給分災,則猶可也,而今則秋事已收,實無可驗之道矣。年條則畿邑大槪狀幾盡上來,似難中改,而第新化之初,民方拭目,不可不思所以軫民而副其望者。若於田稅大同中,隨其邑之豐歉,量宜裁減,則其爲實惠,似勝於給災,俯詢于大臣,而比年一款,稍爲減之,亦未知如何?錫恒曰,金東弼,纔遞水原,故頗知民間便否。一鏡曰,金東弼之言,大有弊端矣。七八分災,固是法例所在,而尙且不許,旣已捧實結之後,田稅大同,係是惟正之供,決不可法外輕減矣。台佐曰,甲戌年故相臣南九萬,以新化之故,請減大同之半,國計之大縮,由此而始,九萬,亦嘗追悔,屢發於言矣。卽今則經費之匱竭,不可比之於甲戌年間,則不特其半也。雖減其二三斗,決知其不可矣。卽今踏驗旣過,虛實易混,若被災最甚之邑,則雖七八分,許入於九分,亦似無妨矣。權益淳曰,臣向日,因文義,以此等事,略有所仰達者,而承旨李明彦,則以經費爲慮矣。其日則特因文義開端,而今日則言旣出矣,可以畢其辭矣。今歲之凶歉如是,而不給分災,初旣異事,臺臣旣啓之矣,聖上旣允之矣。不過一日,又復反汗,則國家所失,不過數千石,而何以副百萬生民顒望之心乎?戶米七八分,入九分之說,大不可也,若此則乃導民而欺國也,豈其可哉?錫恒曰,奚特數千石而已,殆過數萬石矣。台佐曰,臣待罪地部之故,三司之臣,皆以惜經費爲咎,臣亦豈不念所以卹民之道乎?前判書金演,磨勘災傷節目時,秋後日氣稍暖,霜降且退,故意或外方農形,猶不至於若是之大段凶歉,故以稍豐之年,定爲比等,只給九分災而已,此非欲剝割民生而然也。其意蓋以爲,改量之後,國家旣得前日所無之結數,仍此相補,庶或其盈縮相當矣。事目旣頒之後聞之,則大異所圖矣。今若是七八月之交,則朝家仍臺臣之言,頒令八路,改排年分,容或可也,而今則旣磨勘之田案,何以變動而改之乎?國家之政,以務實爲貴,小臣不但爲經費而已。使民而果蒙實惠,雖上自祭享御供,亦可仰稟裁減,而特以臣方爲掌賦之官,故似若以不卹民弊爲言,臣實惶愧。彦通曰,雖失之於前,改之於今,則儘爲得宜矣。錫恒曰,金一鏡之言,誠是矣。臺臣論啓,聖上依允之後,因廟堂之言而寢閣,則民間缺望,勢所必至,戶判所謂七八分災,入於九分災云者,未免苟且,毋論實惠之及民與否,許給八分災,使窮民,咸知朝廷德意,或爲得宜矣。上曰,依爲之。出擧條
崔錫恒曰,領府事金宇杭老病實狀,通朝之所共知也。夏間,因臺疏中有侵及之事,逬出郊外,至今留住,當此寒節,久留荒郊,凡百齟齬,誠甚愍慮。在聖上優待老臣之道,不可無軫念之擧,下敎開釋,趁卽入城之意,若遣史官別諭,則恐爲得宜,故敢此仰達。上曰,依爲之。出擧條
李台佐曰,事關職掌,敢此仰達矣。樂善夫人合葬時,因壙中有災,竝與樂善君葬地而遷葬矣。自上有樂善君遷葬時禮葬,依初喪例擧行事傳敎,又有自破舊墳至返魂,兩時祭奠,依例備給,與舊山石物運給之命,此出於聖上敦親之意,群下孰不欽歎,而第念畿甸荒歉,今年有甚於昨年,連有各陵寢改莎之役,畿民殆無息肩之日,惠陵石物追排時,朝家軫念民弊,凡干需用,專責於僉司,一不用畿民矣。樂善君夫人葬時,則禮葬,固當依例擧行,而至於樂善君遷葬,則異於初喪,且曾在先朝,雖是勳戚大臣遷葬時,則葬需軍丁,勿爲題給事,前後下敎,不啻丁寧。昨年故相臣南九萬遷葬時,有葬需若干題給之事,而追聞先朝定式,更爲陳達,申明定式,以爲遵行之地矣。當初樂善君遷葬時,禮葬等事下敎時,政院·該曹,不知有此定式,循例奉行,故自該曹,分定畿營,樂善君內外兩喪時祭需,合爲五十餘床,軍丁,殆過二千餘名,造墓軍價,自惠廳,當爲上下一百二十餘石,兵曹又有木同上下之事矣。當此民窮財竭之時,雖是陵寢重事,惠陵石物時,則尙且軫恤畿民,不爲調用,況此定式外不當行之巨役,責之於畿甸濱死之民,其在哀矜下民之義,決不當如是也。一依先朝定式,樂善君遷葬時禮葬祭需等事,勿爲擧行,恐爲得宜,惶恐敢達。崔錫恒曰,戶判所達,誠是矣。畿甸荐飢,民間赤立,今若驅數千飢餓之民,使之赴役,則民人等,必不得已聚錢而防役,其爲虐民,莫甚於此。且朝家,旣有所給米布,則雖本家,豈不辦祭需,而五十餘床祭物,自畿邑,亦豈易辦設乎?向者惠陵石物之役,朝家特軫民弊,尙不調發軍丁,今此樂善君禮葬,則似當依先朝定式,使之停止,實合事宜。上曰,依所達施之,宜矣。出擧條李明彦曰,臣新入銀臺,未諳先朝,已有成命,未能違覆,極爲惶恐矣。
金始煥曰,臣方待罪金吾,竊有所懷,敢此仰達。魚有龍·李重協·朴致遠等疏啓中,宦妾等語,白地創出,用意無狀,君臣上下,俱受其誣,論其情狀,萬萬絶痛,故自上曾有放釋之敎,而臺諫之更請鞫問者,蓋以此也。此等議讞,必待長官然後,乃可擧行,而卽今判義禁李光佐,亦被斥於此輩,引嫌不當,故囚繫已經年,而按問無期,臣意則以爲,渠輩情狀,旣已畢露於渠輩供辭,則不待鞫問,而可知其構誣矣。此輩情節,雖極絶痛,旣與逆獄有間,一向滯囚,亦甚可慮,下詢大臣而參酌定罪,何如?崔錫恒曰,朴致遠等事,臣亦欲陳達,而未及發端矣。致遠等罪狀之至重,已悉於臺啓中,今不必覼縷,而囚繫經年,出場無期,蓋以禁府堂上,無非被斥於致遠等,故不得議讞,以至于今,雖經年閱歲,似無結末之勢。且其罪狀,不待訊問,而畢露無餘,今若極邊定配決放,則似爲得宜矣。上曰,依爲之。出擧條柳重茂曰,致遠輩罪名至重,以不韙之言,誣毁聖躬,意旨叵測,論其律名,當爲惡逆之次,而前後禁府堂上,於此事,率多有嫌之人,尙不得鞫治,尤極憤恨矣。臣見渠等原情,則有龍·重協,則自知其罪,而至於致遠,則辭語悖慢,有若以此事立節者然,全無屈伏之意,其罪狀,尤萬萬絶痛。雖以滯囚爲慮,有此酌處之請,而第只施極邊遠竄之律,則殊無不與同中國之意,致遠則尤不可不投之於絶島之中矣。金一鏡曰,朴致遠等罪名,何等重大,而身爲獄官,而旣不能按覈其誣上不道之罪,乃敢肆然經請勘斷,其在事體,極爲未安,且重獄罪囚,輒引平日之微嫌,見帶獄官者,豈可每每推諉,而不自當乎?令獄官議讞上法例,似當然矣。上無發落。
崔錫恒曰,逆家田畓家舍財産,使賑恤廳專管,以爲畿民救活之資矣。其後諸各司,或陳達於榻前,或以草記陳啓,諸逆家舍,續續請得,事甚未安,一倂勿施,還屬賑廳之意,陳達蒙允矣。今聞校書提調,以本館之雨漏頹廢,不堪居處工匠之意,陳達,又爲受出云。校書館間架頗廣,少無工匠難容之弊,若有雨漏傷破處,令戶曹一倂修補,則開局印冊,似無苟簡之歎,以此分付,何如?上曰,依爲之。出擧條
李眞儒曰,臣方待罪銓地,用捨之柄,專在於彰善殫惡,故適有所懷,敢此仰達。向來兇黨當國,官人之道,惟視貨賂多少,便成習俗,馴致貪風大振,牧民之官,掊克是事,以爲善事潤橐之計,生民之倒懸,職由於此。目今更化之初,八路拭目,思見淸明之治,選用良吏,激濁揚淸,固是臣等之責,而近來贓法漸弛,貪饕之罪,或狼藉於臺章,或臚列於繡衣之啓,而曾未幾何,收用依舊,實非祖宗朝嚴贓法之道,因此而無所懲畏,恬不爲愧,若無別樣懲勵之擧,則民不料生,國不爲國,以小臣身親經歷者言之,則臣於先朝,承命按廉湖南,論列一贓吏,其所犯,至於累千貫之多,而罪止削奪,其後復典州郡,用之如初,臣常慨惋。且以近日耳目所及者言之,則有一宰臣,頃按北關,貪贓狼藉,一路之人,無不欲食其肉,臺閣之上,想必有論罪之擧,而此等罪犯贓□者,直施烹阿之典,斷不饒貸然後,朝綱可以少振矣。且懲貪之道,亦在於褒奬廉吏,分付銓曹,稟議廟堂,抄選廉吏,實合事宜。至於贈參判李明俊,故監司宋廷奎,故牧使金斗南,故都正姜錫範氷檗之操,近世所無,聞其妻孥,未免凍餧,方在難保之境云,古所謂廉吏安可爲者,不幸近之矣。爲先錄用其子孫,以表朝家軫恤之意,在所不已,以此意,分付廟堂及兩銓,何如?上曰,依爲之。出擧條
朴弼夢曰,吏曹參議李眞儒,以淸白吏抄選事,纔已陳達,小臣亦有所懷敢達。故判書臣尹趾仁,器量才具,朝臣罕與爲比,自先王朝,各別倚重任用之狀,聖上亦必有以詳悉,而其氷檗之操,求之古人,未可多得。曾經雄藩,又任兵判,請托不行,環堵蕭然,其歿也,三年之內,下室之饋,不能成樣,至以蔬菜,僅充祭需,妻孥不免飢寒,此則通朝之所共知也。論其行蹟,誠宜高參於廉吏之選,而李眞儒與尹趾仁,有親嫌,故似不敢仰達,小臣敢此煩達,一體抄選於淸白吏之意,分付,何如?李明彦曰,尹趾仁平生立朝行己,固多可觀,而至於淸白一節,求之古人,可以無媿,頃者儒臣,因文義,仍及尹趾仁廉潔之事,臣亦有所仰達,而未蒙發落,如許之人,固宜別樣褒嘉矣。卽今其子,雖有立朝者,而其夫人,尙在不免飢寒云,宜有廩給,以示存恤之道矣。上曰,依爲之。出擧條
柳重茂曰,以大院君移宗事,筵臣有所陳達,啓下本曹,故本曹纔已草記仰達,聖明必已下燭之矣。蓋大院君奉祀,至李挺漢而無子,故以弘逸繼後,而弘逸之子世禎,干犯科獄,其孫明佐,又以逆伏法,此筵臣所以請移大院君奉祀者也。今方入侍,俯詢而處之,何如?崔錫恒曰,草記,臣姑未及見之矣,而第李世禎,以弘逸之長子,承襲爲都正,雖以名入科獄被罪,此則乃是借作,非換封,今以厥子明佐之犯逆,竝與世禎而絶屬,恐或太過矣。李明彦曰,此事,卽小臣之所達者也。世禎,從輕承款,故以借述勘罪,而科獄罪人,決不可以奉大院君之祀,雖以弘逸事言之,臣以語言之迫切,不欲及閨門之事,初不提起,曾於大婚揀擇時,大臣收議中,以弘逸閨門事言之,則決不當以其子孫承祀矣。金東弼曰,承旨以弘逸閨門世禎科獄兩件事,有所陳達,而此甚不緊矣。使弘逸而在者,當伏弘述延坐之律,且世禎雖在,其子明佐,今已伏法,大院君奉祀,何等重大,而使渠仍爲之奉祀耶?以此移宗,恐無不可,若夫科獄閨門等說,猶不免太瑣瑣矣。大院君子孫,今已代盡之故,元無宗臣之立朝者,大院君五代孫中,於挺漢爲五寸之親者,尙多有之,於此擇人,改定挺漢之後,恐合事宜矣。重茂曰,諸臣,以弘逸閨門事及弘逸科獄事,爲移宗之端,而臣意以爲,弘逸以弘述之兄,世禎以明佐之父,皆當有累及之事,決不可承大院君奉祀矣。錫恒曰,弘逸則出繼,似不在延坐之科矣。金一鏡曰,其所謂閨門事,已騰於朝紙,非若隱微之事,弘逸外孫孟萬澤之女,入於揀擇,臺啓峻發,收議大臣,故相臣尹趾善之議曰,士大夫家,不通婚媾云,故先朝還給其單子,雖以此一節觀之,失節之婦,豈宜入大院君之祠乎?至於立後一款,卽今諸宗之爲大院君子孫者亦多,當會議熟講,擇賢而定之,大諫之直請立後,太似卒爾矣。李眞儒曰,雖以科獄事言之,文純公朴世采之奉祀孫弼渭,以科賊移宗,雖係私家事,處分尙且如此,況此大院君奉祀,事體何如,而世禎之罪犯科獄者,何敢爲奉祀乎?特以向時凶黨顧護弘述之故,竝與此事,而尙未有稟達移宗之事,誠可痛也。若自弘述而絶屬,則當觀昭穆之序,而爲宗孫矣。錫恒曰,該曹草記,旣以議大臣啓下收議時,自當備陳意見,此不必議定於今日者也。
大司憲金一鏡,大司諫金東弼,司諫鄭楷,持平金始燁,獻納李明誼,正言兪彦通啓曰,請圍籬安置罪人泰采,亟令按律處斷。措辭在上一鏡讀啓訖。上曰,勿煩。一鏡起拜而更伏曰,人臣犯逆,何等極惡重罪,而殿下每以勿煩二字,拒此萬口一辭之公論。殿下若以泰采爲非逆則已,旣曰四兇,則其所以爲逆者,殿下亦已燭照之矣。一向容貸,尙此靳兪,臣等之抑鬱,轉深矣。東弼曰,小臣,新從外任而來,今日始獲登對,而今此合啓,實是一國共公之論,尙今靳兪,是臣意慮之外也。春秋之法,莫嚴於討逆,人臣苟有犯於逆之一字,則其不可獨逭王章也,明矣。泰采事,謀逆陰兇之情節,比之頤·集,雖曰差間,當國家危急之日,箚請節目,使君父不安其位,竝不免於以臣謀君,爲人臣子而負此罪名,其可有可生之理乎?三尺至嚴,雖以人主之尊,有不得而私焉,快允三司之請,以洩一國之憤,是臣之望也。鄭楷曰,以泰采而謂之非逆乎?旣曰逆也,則豈可令一日容息於覆載之間乎?臣等之爲此者,亦非有私怨怒也,特以君父之讐,不容不嚴討,而亦不可暫緩故也。明誼曰,以泰采事,前後請對,凡幾遭矣,今又承勿煩之敎,臣誠抑鬱,旣已名曰四凶,播告八域,則此不但殿下之罪人,實是宗社祖宗之罪人,殿下雖欲容貸,三尺至嚴,其可私乎?春秋之法,將則誅,只有將心者,猶難逃於王法,矧乎其跡狼藉,不特有其心者乎?趙盾之所以爲逆,不過以亡不越境,反不討賊,而尙不免聖人之筆誅,昭揭春秋,以爲萬世爲人臣子者之戒。夫孔子,不得其位,故不得已作春秋,托空言而使亂臣賊子知懼,今殿下操法令刑政之柄,何憚而不誅此四凶,使亂賊而無所懲畏乎?始燁曰,諸臣,以此爲請,縷縷力爭,而殿下每以勿煩二字爲敎,泰采負犯,實無一分容貸之理,而殿下如是堅持,臣等實所未曉者也。國人皆曰可殺,而殿下獨留難,尙靳允兪,竊不勝悶鬱之至,方此在廷群僚,咸仰殿下之夬揮乾斷,以嚴懲討之擧,卽賜允從,何如?修撰趙翼命曰,君臣之義,如天經地緯,罔敢有干犯大分者,人臣而負謀弑君父之罪,豈敢戴其首領,保其視息乎?今日常參,甚盛擧也,殿下試遍詢於滿庭臣僚,則孰或有異議?大凡君臣之義明,則其國安,君臣之義不明,則其國危,若使泰采,明正其罪,則東方君臣之義,庶可以昭揭日星,而宗社亦萬世無疆矣。校理權益淳曰,臣等以此事,合辭請對今幾十餘次,臣等辭已竭矣。殿下若以泰采爲非逆也,則快賜下敎,使群下,曉然知聖意之所在,而殿下,亦嘗下敎,謂之四凶,則三凶,旣先伏法,一凶獨自爲偃然假息,天下寧有是理哉?今日快允所請,何如?一鏡曰,齊威王,特戰國之一霸主也,其所誅一人者,亦不至如今日泰采之罪,而尙能致群臣之聳懼,今殿下,何不肯亟正此一泰采之罪,使群臣而知所聳懼乎?旣已犯逆,則固不宜强分首從,而雖小官,亦不敢若是,況身居大臣之列者,尤何忍若是耶?極知萬萬惶悚,惟願速賜明敎。上又曰,勿煩。一鏡又讀曰,請逆魁昌集·頤命,竝命攸司亟行斬屍,明正典刑。上曰,勿煩。一鏡曰,此啓,殿下又何爲而靳兪耶?惟彼龍澤輩,特其支黨,而尙行戮屍之典,況此逆魁,豈可以獨逭當施之刑乎?東弼曰,頤·集窮凶極惡之罪,實是載籍之所無,當初賜死之擧,蓋在於逆節未盡彰露之時,而聖明,初下正刑之命,自下不善奉承,終致失刑,輿情之憤鬱,蓋由於此。至於戮屍之擧,固是聖世不恤有之典,而臺啓之發,實由於始初之失刑,輿情益激之致,戮屍之典,如以爲可施,則不於頤·集而尙誰之施耶?楷曰,亂賊,何代無之,而今此四凶,則振千古而所未有者,健獨伏誅,頤·集則賜死,豈不斑駁乎?明誼曰,當初失刑,人情已莫不憤惋,及夫瀗·昌道·洪采之招,狼藉之後,則擧國之人,尤莫不扼腕切齒,恨不能食其一臠,以今始發戮屍之啓,追咎三司,蓋以祖宗朝之寬仁,尙且行追戮之典於延坐之人,以近日望喜輩之枝葉,亦已戮屍,況此首犯之渠魁乎?用法,不宜如此低昻,殿下何獨不爲之卽允耶?金始燁曰,兩兇之罪,盈於天地之間,戮屍之啓,到今始發者,蓋以當初賜死,未免失刑,故有此追戮之啓,而不卽允許,臣不勝憤鬱之至。翼命曰,臣於泰采事,有所嘅然者,敢此復申前說。大抵凡事,日月稍久,人心易忽,今日討逆之請,適値常參之日,臣等竊擬不準請則不欲退,而大司憲金一鏡,草草論啓之後,諸臣未及繼達之前,遽及他啓,忱誠非不至矣,而此亦稍久易忽之致也。今日常參,何等盛擧,而刑政不擧,則國家不尊,宜正爲大臣,而犯分者之罪,以昭示四方,幸甚幸甚,決不容草草而止也。一鏡曰,儒臣所達,誠然,臣亦知罪,惶恐惶恐。夫法者,非殿下之法也,乃祖宗朝三百年所傳之法也。不但我祖宗之法,實是古今千萬世之法,而殿下何爲而容貸此一泰采,欲輕壞祖宗三百年古今千萬世之法乎?明誼曰,儒臣草草之說,果然矣。新化之後,群臣之陳戒者,輒皆以振作爲請,今此常參,亦是振作之一大機。大凡刑政正然後,一國庶事,方可隨而振作,泰采事準請,則刑政始可得正,速賜允兪,卽臣區區之望也。益淳曰,此請,今日不準,則何時當準乎?今日常參,乃殿下大振作之會,快允討逆之請,以嚴君臣之分,豈非今日之最急務乎?此不獨臣等之言,雖問於入侍諸臣,必將同一辭矣。李明彦曰,此請,乃三司合辭之請,一國共公之論,殿下雖欲强拂,而恐不可得矣。速賜允許,至望至望。朴弼夢曰,臣亦屢以三司,連參此啓,尙不蒙一兪,及聞常參之命,意或於今日,特有處分,而采及兩兇事,亦皆靳許,大異所圖,抑鬱抑鬱。一鏡曰,兩啓,皆速賜允兪,至望。上又曰,勿煩。一鏡復起拜曰,俄者大臣及諸臣,皆以八路之凶歉爲憂,臣亦忝居三司之列,與聞國政,而惟此合啓,爲今日莫大之事,方以準此請爲急,不得不糾率三司,鎭日來請,而至於民憂國計,猶若餘事,姑不免閣置一邊。孟子以他刑政,爲亡國之禍,殿下何不思刑政之大紊,而靳允至此乎?此是擧國臣民,欲報君讐者也。殿下何故而强咈臣等苦口力爭之言乎?雖經年閱歲,此論,決不可遽停,上下如是撕捱,尙何國事之可做乎?翼命曰,臣之所嘅然者,今此三司之請,何等重大,而鎭日請對,只承勿煩二字而退去,漸漸因循,有若文具,及承常參之命,三司仍以請對者,蓋欲重其事而畢陳所懷,今日則快聞兪音,方可退去矣。上又曰,勿煩。明彦曰,三司之如是逐日力爭者,豈有私惡而然哉?只是爲聖上也,爲宗社也。夫君父之讐,不與同中國,臣等豈與此賊,共戴天履地也,而況今日常參,異於常日諸啓,一倂允從,是望。一鏡曰,俄者筵臣,亦有以振紀綱之說,仰請者矣。大抵亂逆誅然後,刑政正,刑政正然後,紀綱肅,今若以臣犯君之賊,終不能快正王法,則其如刑政何哉,其如紀綱何哉,其如國家何哉?小臣雖極迷鈍,非不知殿下殿坐之久,而如是力請,固極未安,大逆不討,國不得爲國,不準此請,則決不可以徑退矣。益淳曰,臣等之力爭玆事,豈無他日,而儻於今日,得準此請,史策書之曰,我殿下,於某日,特行常參之盛禮,亟正逆臣某也之罪云爾,則豈不有辭於天下後世也哉?今日亦不允許,則亂賊無所懲畏,而君臣之分,從此不嚴,殿下何不念此哉?臣等之意以爲,今日異於他日,臣等之如是强聒而不知止者,蓋亦此也。兪彦通曰,上下相持,徒傷事體,應施之典,卽爲擧行,是所望也。翼命曰,一罪人,雖或漏網,國未必遽亡,而儻使犯逆者,不正其罪,則人臣事君之道,實恐從此而滅絶矣,將何以爲後世事君者之戒哉?明誼曰,所謂一罪人漏網者,卽謂尋常之罪,在必討之道,猶且不可,況名爲大臣而爲逆者乎?語曰,無法之國,恒亡,法旣廢壞,則國幾何不亡?一鏡曰,屢瀆,固知惶悚,而切伏願泰采正法,兩兇戮屍,一倂快施。上又曰,勿煩。
大司憲金一鏡,持平金始燁啓曰,請門黜罪人李喜朝亟命極邊遠竄。措辭見上一鏡讀啓訖。上曰,勿煩。
一鏡又讀曰,請還收遠竄罪人閔鎭遠放釋之命。措辭見上上曰,勿煩。
一鏡又讀曰,請故承旨金普澤追奪官爵。措辭見上上曰,勿煩。
一鏡又讀曰,請鞫廳蒙放人金有慶遠竄。措辭見上上曰,勿煩。一鏡曰,此啓尤非可以持難之事,而又不蒙允,如許薄罰,殿下,何惜於幺麽一有慶乎?此臣之所嘅然者也。錫恒曰,此乃鞫獄事,臣於按問時,詳知顚末,故敢此仰達矣。蓋臺啓中所論,乃是洪采原辭中,有安樂營米移送載寧之語也。取考兩官文書,與海營關文,則內奴冒復錢,自營門,取用於雇馬廳,而載寧則無營米,故安岳所在營米四十二石零,移錄於載寧云云。蓋載寧之於安岳,相距甚遠,有難輸送故也。所謂冒復錢營門取用,已有去處,田米則方在安岳,有何可罪之端乎?一鏡曰,有慶,渠以侍從之臣,猥蒙陞擢之恩,其所以感激酬報者,宜當如何,而其名之出於鞫案,前後屢矣。渠方爲灣尹時,以逆植,作爲耳目腹心之軍官,且與時泰·宇恒等,謀殺陸玄,互相援据,綢繆關通情迹,萬萬絶痛,及今竄配之請,在渠亦爲末減,而臣於鞫坐,安岳米事,臣適日暮,始入參坐,未閱文案,故曰姑待詳覽後,有所議定矣。大臣遂停請放之啓,臣又曰,此囚,終不可全釋云,則大臣,亦以爲然矣。其後臣移他職,而末梢勘斷,有若白脫,而至於全釋,大臣之平恕太過,臣實嘅然。錫恒曰,安岳米事,俄已詳達矣。至於此事,條貫自別,弘述以陸玄事,聞於金時泰云,故時泰拿問,則曰,宇恒聞有慶之言,傳於時泰,而又非親聞於有慶,有一武弁傳說云云。及至時泰與宇恒面質時,直陳酬酢之言,無一差違之端,故議啓時,時泰則還發配所,有慶則初不請拿,若有一毫可疑之端,則當初豈不拿問乎?且以正植爲軍官事,所失在於不擇褊裨,其時豈能預知正植之爲逆謀乎?若以不識人之罪,至於遠竄,則在有慶,亦豈不自以爲冤屈乎?臣旣知前後獄情,故不得不備達之矣。始燁曰,安岳事,未明査之前,則決不可不罪之矣。朴弼夢曰,今日,異於他日,當此常參盛擧,臺啓外,諸臣亦多他事之可達者,速賜發落,是望。上曰,依啓。錫恒進曰,臣聽瑩,未知發落,如何?上又曰,依允。
司諫鄭楷,獻納李明誼啓曰,臣等於同僚徑停李德壽之啓,竊不勝訝惑也。夫原啓之當停與否,姑捨勿論,凡係重發之論,雖有欲停之議,必待通問諸僚,僉議歸一然後,方可停論者,卽臺例然也。今者同僚,雖是未會禮之前,亦自有消詳可否之道,而不待商議,徑先停止,此莫非如臣等無似,忝居臺地,言議不能有無之致,其何敢抗顔仍冒於臺次乎?請命遞斥臣等之職。上曰,勿辭。右副承旨朴弼夢所啓,司諫鄭楷,獻納李明誼等,再啓煩瀆,退待物論矣。上曰,知道。
正言兪彦通啓曰,本院前啓執義李德壽削奪事,論啓已久,未蒙允兪,且不必曠日爭執,故昨者臣果停啓,而臣與右僚,未行會禮,拘於院例,不得簡問矣。今此兩右僚,俱以此引避,此乃臣新入臺地,臨事疎率之致也。臣何敢一刻晏然於臺次乎?請命遞斥臣職。上曰,勿辭。右副承旨朴弼夢啓曰,正言兪彦通,再啓煩瀆,退待物論矣。上曰,知道。
大司諫金東弼啓曰,臣於本職,情勢難安,引避退待矣。處置請出,出於意外。且値常參盛禮,不敢違逋,玆敢就職入侍,而卽者諸僚,以執義李德壽停啓之事,相繼引避,臣之當初自列,槪由於德壽之啓,而今於諸僚處置,又不可冒當,其何可一刻晏然於臺次乎?請命遞斥臣職。上曰,勿辭。右副承旨朴弼夢啓曰,大司諫金東弼,再啓煩瀆,退待物論矣。上曰,知道。
朴弼夢啓,以院事,敢有所達矣。自數日前,湖南儒生等,連呈一疏,見其大槪,與向日嶺儒畿儒疏,語意一般,本院以一事,不可疊捧之意,言送退却矣。其後趁日來呈,侵斥本院,愈往愈甚,蓋當初嶺儒湖儒之疏,一向不捧,亦涉難便,一經睿覽,明賜處分,似爲得宜,故一則措辭捧入,一則無措辭捧入矣。今此湖儒,以一事架疊,投疏若是,初頭則所當措辭稟啓,捧入與否,惟竢自上處分,而嶺儒湖儒疏,旣已捧入,今何可煩數捧入乎?此後則以此事陳疏者,一切勿捧,爲宜,故敢達。上曰,依爲之。
李眞儒曰,近來人才,日漸渺然,每當政注之際,輒有苟簡之患,學行如尹東洙,朝旣已顯庸,而山林草野之間,亦必多有才不試之人,勿論文南武及儒生,若自廟堂,廣其薦目,另爲調用,則似爲得宜,此意分付,使之擧行,如何?金一鏡曰,李眞儒,自是該曹參議,何敢以此等事,直請分付於廟堂乎?極涉猥越矣。眞儒曰,常參之規,雖微官庶僚,以其所掌,許以各陳所見,臣方待罪銓曹,則人才薦剡,亦是臣曹之所掌,以此爲達,未知果涉於猥越矣。一鏡曰,此異弊瘼,有同恩澤,豈可以參議,而直請分付乎?崔錫恒曰,我國,自有規制,專以科目取人,蔭仕,則銓曹觀其先蔭,察其才諝而甄注,草野遐遠之中,如有可用之人,則亦可聞見收錄,至於別薦注擬,從前被薦者,亦多擇其中表表之人,自可錄用,何必又爲別薦乎?且所謂別薦,亦難致精,今雖廣薦,難保其精擇而採用,不過銓曹之一休紙,恐無所益矣,此則一鏡之言,是矣。上無發落。
李萬選曰,小臣,極其庸陋,無所知識,而今日常參,旣是希有之盛擧,小臣,妄有所見,敢此煩達矣。大凡爲治之道,莫若立紀綱,立紀綱之道,惟在於在上者之奮發,前冬大處分之下,大小臣僚,孰不勅勵警策,而伏見近來,日漸懈弛,恬憘成習,朝廷大小事,一皆以因循爲事,殆不成貌樣。此無他,聖德太過於恢弘謙挹,而少歉於振勵奮發,故群臣,亦自然稍懈,雖以小事言之,違牌呈告之紛紜,未有若近日,殿下一無勅戒之敎,殊非臣等當初期望之意。紀綱不立,凡事不成,竊願聖上,大段用力,奮發振作,以立紀綱,則何事不可做乎?臣今見常〈參〉,亦振作之一道,故不勝區區之喜,敢以振作二字,仰達矣。上無發落。諸臣遂退出。
上在昌德宮。停常參·經筵。
卯時辰時,日有兩珥。未時,太白見於巳地。夜一更,金星犯南斗第三星。
李明彦啓曰,明日常參·經筵,取稟。傳曰,停。
朴弼夢,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
領議政趙泰耉二十四度呈辭。傳于李明彦曰,安心調理。
李明彦啓曰,忠淸道都事朴徵賓改差事,旣已允下矣。卽今試期已迫,本道開場不遠,其代,令該曹口傳差出,仍卽催促發送,何如?傳曰,允。
吏曹口傳政事,以金聲發爲忠淸都事。
朴弼夢啓曰,卽者禁府都事,以大臣意來言,今日當爲鞫坐,而判義禁李光佐,身病雖得少間,餘症彌留,姑無起動參鞫之勢,不得開坐云矣,敢啓。傳曰,知道。
事變假注書李憙有頉,代以權顈爲之。
朴弼夢,以兵曹言啓曰,武藝別監李東祥,內中日試才時,鳥銃無間連三次沒技,所當依辛巳年筵中定奪,直赴殿試,而係干恩典,自下不敢擅便,伏惟上裁。三次所受賜馬之帖,亦當依例,一倂還收,竝此仰稟。傳曰,依爲之。
又以戶曹言啓曰,本曹事務,極其浩繁,雖在常時,郞官必得人久任,方可成樣,矧今災荒荐臻,經費窮竭,有朝不謀夕之慮,酙酌盈虛,調適緩急之責,多在於郞屬。前任正郞金道洽,曉解事務,律己奉公,頗有政效,頃日政移拜加平郡守矣。此時失一解事郞官,誠爲可惜,金道洽,特爲仍任本曹正郞,李錫祿·鄭錫圭,佐郞趙鳳命,竝勿移遷他職,以爲久任責成之地,何如?傳曰,允。
假注書李廷錫書啓,臣承命,馳往于龍仁魚肥谷左議政崔奎瑞所住處,傳宣聖批,則以爲,臣於向日,冒昧連章,席藁私次,日竢嚴誅,不意今者,史官遠臨,聖批優渥,臣誠驚惶感泣,不覺前襟之盡濕也。第惟賜馬還收之懇,旣不賜鑑納,而至於臣自列之罪,則非但未蒙勘處,至以幡然造朝,用副至望爲敎,臣於是,惶悶抑塞,不知措身之所也。今玆數月之間,臣忘分闕禮之罪,逐節層積,又不止一二事,而不敢以煩絮之辭,猥徹於王人之行,謹當更構文字,畢暴情狀,以冀聖明之矜處焉云矣,敢啓。傳曰,知道。
大司憲金一鏡,持平金始燁啓曰,請門黜罪人李喜朝亟命極邊遠竄。答曰,不允。請還收遠竄罪人閔鎭遠放送之命。答曰,不允。請故承旨金普澤追奪官爵。答曰,不允。
司諫鄭楷,獻納李明誼,以臣等於同僚徑停執義李德壽之啓,竊不勝訝惑也。夫原啓之當停與否,姑捨勿論,凡係重發之論,雖有欲停之議,必待通問諸僚,僉議歸一,然後方可停論者,卽臺例然也。今者同僚,雖是未會禮之前,亦自有消詳可否之道,而不待商議,徑先停止,此莫非如臣等無似,忝居臺地,言議不能有無之致,其何敢抗顔仍冒於臺次乎?正言兪彦通,以本院前啓執義李德壽削奪事,論啓已久,未蒙允兪,且不曠日爭執,故昨者臣果停啓,而臣與右僚,未行相會禮,拘於院例,不得簡問矣。今者右僚,俱以此引避,此乃臣新入臺地,臨事疎率之致也,臣何敢一刻晏然於臺次乎?大司諫金東弼,以臣於本職,情勢難安,引避退待矣。處置請出,出於意外,且値常參盛禮,不敢違逋,玆敢就職入侍,而卽者諸僚,以執義李德壽停啓之事,相繼引避,臣之當初自列,槪由於德壽之啓,而今於諸僚處置,又不可冒當,其何可一刻晏然於臺次乎?竝引嫌而退。僚席做錯,在我何嫌?不與消詳,有乖臺例,同僚例避,何必拖嫌?請司諫鄭楷,獻納李明誼,大司諫金東弼出仕,正言兪彦通遞差。答曰,依啓。朴弼夢啓曰,臺諫出仕事,命下矣。今已日暮,待明朝出牌之意,敢啓。傳曰,知道。
上在昌德宮。停常參·經筵。
李明彦啓曰,明日大祭齋戒相値,視事,頉稟。傳曰,知道。
又啓曰,來十一日,文臣殿講日次,取稟。傳曰,親臨爲之。
又啓曰,十一日,輪對日次,取稟。傳曰,停。
南就明啓曰,吏曹郞廳來言,臺諫有闕,政事,何以爲之?取稟。傳曰,過齋戒後爲之。
朴弼夢啓曰,大司憲金一鏡呈辭,執義李德壽呈辭入啓,掌令韓在恒·李景說疏批未下,持平李重述未肅拜,金始燁實錄廳入直,今日以監察茶時之意,敢啓。傳曰,知道。
李明彦啓曰,領府事金宇杭處別諭,遣史官事,擧行條件啓下,而特敎遣史官乎,自政院措辭別諭乎?惶恐敢稟。傳曰,措辭別諭。
領議政趙泰耉二十五度呈辭。傳于南就明曰,安心調理。
南就明啓曰,同副承旨李鳳年,陳疏後雖未承批,調理已過累日,牌招察任,何如?傳曰,允。
朴弼夢啓曰,卽者禁府都事,以大臣意來言,今日當爲鞫坐,而判義禁李光佐,受由調治,已至屢日,症情彌留,姑無參鞫之勢。昨又陳疏,未及承批,不得開坐云矣,敢啓。傳曰,知道。
以同副承旨李鳳年牌不進罷職傳旨,傳于李明彦曰,推考傳旨捧入。
朴弼夢,以兵曹言啓曰,昨因禮曹啓下關,樂善君潚遷葬時,造墓軍價題給之意,入啓蒙允矣。卽者因筵中定奪,禮葬祭需等事,依先朝定式,勿爲擧行事,捧承傳,自本曹,造墓軍價,依定奪不爲上下,生軍勿爲赴役事,亦爲分付京畿監營之意,敢啓。傳曰,知道。
又以守禦廳言啓曰,本廳物力,元來凋殘,以牙兵身米及若干屯穀,將校以下負役頒料,常患不足之外,南漢城廊城牒軍器及各倉庫公廨隨毁隨補之役,無歲無之。且軍餉倉舍千餘間改造之意,庚子年啓聞定奪,上年始役改造,而因物力之殆盡,未免中止,誠爲悶慮矣。去庚子年分全羅道全州·益山·咸悅·臨坡等四邑之境,有水沈陳廢沃野,面民田畓數千結,從民願,自本廳出物力,與凡人有財者,合力掘浦,設屯收稅,以爲蒙利之計,而得聞敦寧府,得給烟軍,故其中起畓四百結,上年免稅折受收稅,卽今餘存起畓,累百餘結云。本廳出給錢文一千五百兩,積年經始,幾至完了之處,則一依敦寧府例,四邑時起田畓,各一百結式,今年爲始,免稅折受,以補於南漢倉舍之資,其餘結則戶曹次知收稅,事涉得宜。以此分付該曹及本道本官,使之擧行,何如?傳曰,允。
又以禁衛營言啓曰,今年春,因訓鍊都監草記,都監軍兵,入接公垈之類,皆已免稅矣。輦下軍兵,不可異同,本營京標下軍兵之入接公垈者,依訓局例,免稅之意,分付該曹,何如?傳曰,允。
又啓曰,判義禁李光佐,牌招不進推考傳旨,今方捧入,而鞫事遷就,委屬可慮,待明朝更爲牌招,何如?傳曰,允。
李明彦,以侍講院言啓曰,再明日王世弟永徽殿冬享大祭親行時,宮官不可不備員,輔德李眞淳,奉命在外,兼輔德李德壽,文學金始炯,呈辭受由,兼弼善李世德,受由在外,弼善·兼司書俱未差,司書具命奎,以實病陳疏,說書趙顯命,以親病陳疏,俱未承批,無以備員。在外人員及實病人員,似當有變通之道,令政院稟旨擧行,而未差之代,亦令政院稟旨差出,仍卽牌招,以爲備員陪從之地,何如?傳曰,允。
又啓曰,同副承旨李鳳年,旣有只推之命,待明朝更爲牌招察任,何如?傳曰,允。
又啓曰,卽仍侍講院草記,再明日永徽殿冬享大祭王世弟親行時,宮官不可不備員,而輔德李眞淳,奉命在外,兼弼善李世德,受由在外,司書具命奎,實病陳疏,且多有未差之員,令本院稟旨變通事,允下矣。在外及實病人員,合有變通之道,政官亦當牌招開政差出,而今已夜深,明日乃是大祭齋戒,在前如此之時,亦有開政之例,何以爲之?敢稟。傳曰,在外及實病人員,竝改差,明日開政。
大司諫金東弼,司諫鄭楷,持平金始燁,獻納李明誼啓曰,請圍籬安置罪人泰采,亟令按律處斷。請逆魁昌集·頤命,竝命攸司,亟行斬屍,明正典刑。答曰,勿煩。
持平金始燁啓曰,請門黜罪人李喜朝,亟命極邊遠竄。請還收遠竄罪人閔鎭遠放送之命。請故承旨金普澤追奪官爵。措辭竝見上答曰,勿煩。
司諫鄭楷,獻納李明誼啓曰,請李翔所復官秩亟命還奪。請還收㮒·煥·爀等職牒還給之命。措辭竝見上答曰,勿煩。
十月初七日午時,上御熙政堂。承旨持公事,召對入侍時,行都承旨南就明,參贊官李明彦,對讀官權益淳,檢討官趙翼命,假注書李日躋,記事官申致雲·尹容。
南就明進伏,讀黃海監司李眞望狀啓,請貢物米·三手米折錢發賣,以補賑恤事。踏啓字。
又讀宣傳官廳三色蛟龍旗,請燒火事。
又讀平安監司李眞儉狀啓,中軍擇差,催促下送事。踏啓字。
又平壤庶尹·中和府使催促下送事。踏啓字。
判義禁李光佐牌招,鞫坐設行事。榻前定奪。
李明彦曰,殿講命下,期日不遠,承旨不可不備員,在外承旨,竝改差,何如?上曰,依爲之。
又曰,臣伏見數日前領議政趙泰耉批旨,亦以軫國事之意,至曰,言念及此,不覺嗚咽,繼以再昨特行常參盛擧,仍講給災之事,惟我聖上憂災卹民之意,孰不欽歎?中外臣僚,固當殫心竭慮,對揚聖意。顧今荐飢之餘,財穀殫亡,茫然無補賑之資,臣與惠廳堂上商量,有所欲達者矣。近年來,各處待變軍餉,盡歸移轉,賑廳所管穀物,亦有捧留不納,軍餉漸至耗縮,賑穀亦甚蕩殘,故自朝家,軍餉使之捧還本所,賑穀使之輸納本廳矣。今年荒歉,輓近所無,救民之策,不容少緩,各處軍餉及賑廳句管穀物,量宜捧留各其邑,分給窮民,待秋輸納,似爲得宜。令廟堂及賑廳,商量事勢,處之,何如?上曰,依此爲之,可也。
權益淳進伏,讀綱目,自庚寅宋元嘉二十七年,魏太平眞君十一年春正月,宋將軍沈慶之,討蠻平之,止于自帥諸軍還歷城。李明彦曰,此以下使下番讀之,何如?上曰,唯。趙翼命,讀自十一月魏主進,至魯郡以大牢祀孔子,訖于魏及宋平。益淳曰,魏主旣使崔浩修史,務從實錄,而末乃以暴揚國惡,不但誅及其身,其所以延禍者,至於百餘人之多。夫浩之與閔湛·郗標輩傾巧者,互相推奬,至以所撰國史,刊石而立之通衢,其事固甚妄着。然修史之法,勿論善惡,一例記實然後,方可爲後來之監戒,況其先世之事,尤無可諱者,此與揚惡有異。但所謂北人者,無非素相不平於浩者,而因此一事,朋起造謗,魏主不悟其然也。終使浩至被夷五族之刑,浩固有失,而魏主之所以罪之者,不當其罪,此莫非信讒之故也。故人主聽言之道,每於似是而非之處,尤當加意也。翼命曰,崔浩之以國史刊石立衢,不過是沾沾自喜者也。故柳宗元之言曰,崔浩沽直,以間驕虜,此則固是浩之短處,而然因史事,而至殺撰史之臣,此實夷狄之事也。夫魏主可以爲夷狄之中主,浩自是其一代名流,而其平日之所信用,亦何如也?一朝以北人之讒謗,至有此慘刑,若非太子之拜請,其所誅戮,又豈但數千人而止哉?及其旣殺之後,雖有崔司徒可惜之言,於死者固無益,眞所謂悔亦靡及者也。大凡爲人主者,一喜一怒,實係千萬人之性命,固不可不愼,而況讒謗之說,每多生疑似,感怒之際,殿下於此處,尤當加意而省察之也。仍更起而伏曰,此卷卽雜種戰爭之事,別無文義之可以敷奏者矣。遂轍講,諸臣以次退出。
上在昌德宮。停常參·經筵。
李明彦啓曰,明日常參·經筵,取稟。傳曰,停。
南就明啓曰,領議政趙泰耉,二十六度呈辭到院,而以大祭齋戒,留院之意,敢啓。傳曰,入之。
朴弼夢啓,大司憲金一鏡呈辭,執義未差,掌令韓在垣·李景說,疏批未下,持平李重述未肅拜,金始燁實錄廳郞廳入直。今日以監察茶時之意,敢啓。傳曰,知道。
領議政趙泰耉二十六度呈辭。傳于南就明曰,安心調理。
朴弼夢啓曰,判義禁李光佐,今日又爲違牌,推考傳旨,今方捧入,而鞫廳之一向遷就,極爲未安,更爲牌招,以爲趁卽開政之地,何如?傳曰,允。
以同副承旨李鳳年牌不進罷職傳旨,傳于李明彦曰,推考傳旨捧入。
又啓曰,卽者禁府都事,以大臣意來言,今日當爲鞫坐,而判義禁李光佐,身病彌留,姑無參鞫之勢,至於累牌不進,不得開坐云矣,敢啓。傳曰,知道。
又以侍講院言啓曰,今日政新除授輔德·文學·司書,待下批,竝卽牌招,以爲永徽殿冬享大祭備員進參之地,何如?傳曰,允。
有政。吏批,行判書李光佐病,參判鄭齊斗在外,參議李眞儒進,右副承旨朴弼夢進。兵批,判書李肇病,參判金重器進,參議朴彙登受由在外,參知朴澄差祭,右副承旨朴弼夢進。
吏批啓曰,玉堂闕員,今當差出,而擬望之人乏少,違牌坐罷人員,合有變通之道,何以爲之?敢稟。傳曰,別單書入。
又啓曰,判書李光佐病不來,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,玉堂·春坊闕員,今當差出,而擬望之人乏少,承旨及外任竝擬,何如?傳曰,允。
又啓曰,卽接校書館移文,則博士洪啓相,不識事體,多有可駭之擧云,改差,何如?傳曰,允。
以趙景命·沈珙爲承旨,以李世德爲執義,李廣道爲正言,鄭壽期爲輔德,金始㷜爲弼善,權益寬爲文學,趙遠命爲司書,李明誼爲兼司書,朴弼夢爲副提學,呂善長爲修撰,柳時模及李夏英爲戶曹佐郞,文德謙爲興陽縣監,趙彝鼎爲典獄主簿,戶曹佐郞金道洽仍任事,承傳。副護軍朴熙晉,副司直權一鎭·李德壽·李眞淳·金始炯,副司果具命奎·兪彦通單付。
南就明啓曰,啓下京中上言,二百六十八張內,一百四十張,分下各該司,猥濫一百二十七張·違格一張,啓字爻周次,還入之意,敢啓。傳曰,知道。
李明彦啓曰,同副承旨李鳳年,今日又爲違牌,已有只推之命,更爲牌招,使之察任,何如?傳曰,允。
又啓曰,同副承旨李鳳年牌招事,允下矣。今已日暮,待明朝出牌之意,敢啓。傳曰,知道。
又啓曰,忠淸都事,因本曹狀聞,改差事,允下之後,中間遞易,尙未下去。卽今試期已迫,夫馬有難等待,新除都事金聲發,明日內給馬發送,何如?傳曰,允。
假注書權顈書啓,臣承命馳往于楊州美沙里領中樞府事金宇杭所住處,傳宣聖旨,則以爲,臣罪名旣重,逬伏竢勘,病狀危綴,飾巾待盡矣,千萬不意,因大臣陳達,至有敦召之命,史官遠臨,傳宣聖旨,十行絲綸,辭旨隆重,負罪賤臣,何以得此?臣於奄奄垂死之中,驚惶感泣,不覺涕泗之被面也。無狀老臣,宜死不死,荷此曠絶之恩數,豈不欲竭蹶趨承,而請罪之章,處分未下,罪名未勘之前,無非臣竢譴之日,固不敢徒恃寵靈,重入脩門,而況臣四載沈痼之脚疾,卽衆所共知,而加而累經危疾,神識都盡。一息雖存,便成未冷之尸,實有朝夕待盡之勢,雖欲冒沒復入,牀簀一步地,實無移動之路。玆於恩召之下,竟未承命,伏地隕越,不知所達云矣。傳曰,知道。
上在昌德宮。停常參·經筵。
卯時辰時,有霧氣。未時,太白見於巳地。
李明彦啓曰,明日常參·經筵,取稟。傳曰,停。
又啓曰,吏曹郞廳來言,承旨有闕,政事,何以爲之?取稟。傳曰,明日爲之。
永徽殿冬享大祭,王世弟臨行後,政院·玉堂問安。答曰,知道。
藥房副提調南就明啓曰,霜寒斗緊,伏未審此時,聖體,若何?大妃殿氣候,亦復何如?王世弟冒夜將事,不瑕有損乎?今日是入診日次,而都提調及提調俱有故,無以備員,不敢啓請入侍矣。臣不任憂慮,敢來問安。答曰,知道。無事。慈殿氣候安寧,而世弟氣候平穩矣。大妃殿·中宮殿,藥房問安。答曰,知道。
李明彦,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李順坤,以御營中軍軍兵等中日試放事,南小門洞晝仕進去之意,敢啓。傳曰,知道。
又啓曰,左承旨趙景命,新除之下,卽當牌招,而不但其身病,尙未差完,聞其親病,方在危重之境,勢難請牌,而同副承旨沈珙,卽爲牌招察任,何如?傳曰,允。
又啓曰,大司憲金一鏡呈辭,執義李世德在外,掌令韓在垣·李景說疏批未下,持平李重述未肅拜,金始燁實錄廳入直。連日監察茶時,事甚未安,除在外疏批未下外,呈告未肅拜人員,竝卽牌招察任,何如?傳曰,允。
以右副承旨李鳳年牌不進罷職傳旨,傳于李明彦曰,推考傳旨捧入。
以同副承旨沈珙牌不進罷職傳旨,傳于李明彦曰,推考傳旨捧入。
南就明啓曰,右副承旨李鳳年,同副承旨沈珙,旣有只推之命,出納之際,事甚苟簡,竝更卽牌招察任,何如?傳曰,允。
領議政趙泰耉二十七度呈辭。傳曰,安心調理。
李明彦啓曰,鞫廳廢坐,已至一望,此是前所未有之事,而判義禁李光佐病勢,聞已差間,昨日再牌之下,終不應命,事體極爲未安,更爲牌招,以爲趁速參鞫之地,何如?傳曰,允。
又以弘文館言啓曰,近日番次,甚爲苟簡,他無推移輪直之路,新除授修撰呂善長,卽爲牌招察任,何如?傳曰,允。
又以承文院官員,以都提調意啓曰,今此討逆奏文,必須預爲撰出,付送於謝恩之行,而期日漸近,製進之人,尙未啓下,此等文字,必以主文與提學中,例爲撰進,而大提學趙泰億,受由在外,還朝遲速,有難預定,使弘文提學金一鏡,斯速撰進,何如?傳曰,允。
又啓曰,判義禁李光佐牌招不進推考傳旨,今方捧入,而鞫獄淹滯可慮,更爲牌招,何如?傳曰,允。
又以禮曹言啓曰,今十月十一日,專經文臣親臨殿講時,儀註節目,當爲磨鍊,而殿講處所,以何殿磨鍊乎?敢稟。傳曰,宣政殿爲之。
又以兵曹言啓曰,去夜崇禮門人定閉門後,一女人,自門外,從門隙入來,部將梁世重,執捉來告,事甚驚駭。卽爲捧招於其女人,則以爲,以兩班家使喚婢子,出郊外,日昏後還到南大門,則城門已閉,今月初一日産子,乳哺無人,情甚切迫,迷劣女人,不知法令之至嚴,從門隙入來之際,被捉於部將云。此是愚迷女人,無知妄作之致,而罪犯不輕,令攸司囚禁科罪,何如?傳曰,允。
又以義禁府言啓曰,卽接月令醫員金時璟手本,則時囚罪人申聖夏,本以抱病之人,久處冷地,猝得傷寒,寒熱往來,頭痛如裂,四肢麻木,食飮全廢,方在委頓中,症情十分危重云。自前罪人病勢如此,則有保放之規,敢此仰稟。傳曰,依爲之。
又以惠陵石物追排儀軌都監言啓曰,本都監儀軌,今始畢修正,繕寫粧䌙以入之意,敢啓。傳曰,知道。
以右副承旨李鳳年,同副承旨沈珙再招不進罷職傳旨,傳于南就明曰,推考傳旨捧入。
南就明啓曰,卽今廳中僚員苟簡,殿講親臨迫頭,承旨不可不及時備員。右副承旨李鳳年,同副承旨沈珙,再招不進之後,旣有只推之命,所當更請牌招,而一日三牌,有傷事體,何以爲之?敢稟。傳曰,明日牌招。
又以吏曹言啓曰,今月初五日,常參入侍時,因右議政崔錫恒所啓,上變人睦虎龍,超資付職事,令該曹考例稟處事,命下矣。取考盟府所藏庚申謄錄,則因上敎,上變人鄭元老,特陞嘉善階。今亦似當依此爲之,而除職段,本曹時無相當窠,姑爲送西,何如?傳曰,允。
大司憲金一鏡,司諫鄭楷,持平李重述·金始燁,正言趙鎭禧啓曰,請圍籬安置罪人泰采,亟令按律處斷。請逆魁昌集·頤命,竝命攸司亟行斬屍,明正典刑。措辭竝見上答曰,勿煩。
持平李重述啓曰,請門黜罪人李喜朝亟命極邊遠竄。請還收遠竄罪人閔鎭遠放送之命。請故承旨金普澤追奪官爵。措辭竝見上李明會,卽明佐之弟,明翼之兄,逆述之從孫,而且其爲人,尤極陰譎奸慝,締結諸賊,日夜往來,蹤跡綢繆之狀,擧世之所共指也。到今弘述逆節盡露之後,明佐·明翼,又以交通知情之罪,或誅或配,則明會之獨爲漏網,未免輿情之咸憤,決不可一日仍置於輦轂之下,以滋國家之禍根,請李明會,絶島定配。新除授執義李世德,時在京畿開城府地,請斯速乘馹上來事,下諭。答曰,不允。末段事,下諭事,依啓。
正言趙鎭禧啓曰,請李翔所復官秩亟命還奪。請還收㮒·煥·爀等職牒還給之命。措辭竝見上白川郡守尹得仁女壻兪姓人,適往得仁任所,戲狎官婢之際,有一通引之窺見者,因此發怒,濫杖致斃。致斃者之父,赴訴營門,而監司不爲別定査官,只令本官査報,則得仁威脅屍親,以辜限後致斃之意,勒令捧招,飾報營門,使不得成獄。三章之法,莫嚴於殺人,而監司·守令之曲循私意,周遮掩置之狀,俱極可駭。其時監司罷職,白川郡守尹得仁,拿問定罪,兪姓人,令該曹囚禁行査,依律勘罪。答曰,不允。末段事,依啓。
十月初九日未時,上御熙政堂。承旨持公事,召對入侍時,右承旨李明彦,對讀官權益淳,檢討官呂善長,假注書李日躋,記事官申致雲·尹容。
李明彦進伏,讀黃海監司李眞望狀啓,瑞興明火賊事,又失火事。踏啓字。
又讀咸鏡監司狀啓,鍾城府使罷黜,其代擇差,催促下送事。踏啓字。
慶尙監司兪命凝狀啓,請昌寧縣監身死之代擇差,催促下送事。踏啓字。
又逆賊洪采同生到配安接狀。踏啓字。
平安監司李眞儉狀啓,逆賊盛節妾,成川安接狀。逆賊健命兄觀命,德川爲奴安接狀。健命姪徽之三千里,德川安接狀。任埅咸從遠竄安接狀。健命姪獻之,龍岡安接狀。竝踏啓字。
又讀黃海監司狀啓,海州惡虎噉僧事。踏啓字。
權益淳,讀自宋元嘉二十八年春正月,魏師還,至秋八月,宋攻碻磝,不克而退。呂善長,讀自吐谷渾王慕利延卒拾寅立,止于宋劭殺其吏部尙書王僧綽。權益淳曰,臣之所欲陳文義者,卽第五板宋令民遭寇者,蠲其稅調之事也。夫宋主當兵革之餘,特蠲其賦,似爲卹民之政,而以臣意觀之,綱目之所以書之者,未必褒之,恐是譏之也。宋主若能與魏,畫江相守,則猶可一隅粗安,不自量度,過聽王玄謨之言,妄生封狼居之意,驅一方無辜之蒼生,使其肝腦塗於草莽然後,雖有蠲賦之令,顧亦何益之有哉?呂善長曰,宋人之被魏兵,其兵燹之慘,實是前古戰爭之所罕有者,民生僅保於鋒鏑創傷之餘者,固可軫恤,然凶年之災,亦有甚於兵革之禍者,兵禍則固有或及或不及之處,至於凶年,普天之下,莫不均被其災,爲民父母者,所當惻然動心,思所以拯濟之道也。今年我國之歉,八路同然,窮閻之杼軸殆空,公家之需索無藝,彼顚連溝壑之流,方且救死不贍,而縣官又從而鞭撻之,徵租索錢,民何能堪命乎?向者小臣之所達,蓋亦爲此慮也,而後因臺啓,雖給八分災,而此猶不足以濟其急而救其死。此後救災恤民之方,宜當各別留意,如救焚拯溺者然後,庶或可以救得一半矣。善長又起拜曰,綱旣以宋主以僧綽爲侍中,特書之,其目,又列書宋主親政後,委任者十二人,乃所以美之也。凡爲國家者,其於用人之道,不可以不審也,如是矣。雖以唐玄宗事言之,開元之前,所任用者是姚·宋之賢,則能有安泰之效,天寶以後,所任用者,卽李·楊之奸,則終致顚覆之禍。此是一君之所爲,而數十年之間,治亂頓異者,只是任賢與用邪之不同故也。伏望殿下,不必遠覽前古,卽以今日事驗之。向日之所進用者,卽頤·集之輩,天位幾覆,儻非賴皇天之默祐,得有今日者特幸耳。人君任臣,可不戒哉?綱目之所以特書此等事,乃所以爲後辟之監戒也。益淳曰,呂善長之所達,儘好矣。卽今朝著淸明,不可與向日比而同之,而第人君之道,必須任賢勿貳,去邪勿疑然後,方可以爲淸明之治矣。雖曰任賢,而人君之所惡好,不能一循賢人之言,則雖有一二小人,其乘間抵隙之術,終必逐賢者而後已。故古之明君,必也敷奏以言明,試以功者,不眩於疑似之是非,不撓噂之謗毁。伏願殿下,深加留意下番之所奏,則幸甚。善長曰,小臣極知惶恐,而旣有所懷,敢此繼達矣。一自改紀之後,善類彙進,朝著固已淸明,此實國家之幸,而第左議政崔奎瑞,夙德重望,宜爲一世之矜式,百辟之表準,而尙今牢臥,不膺殿下之命者,不但其志確然難拔而已,殆殿下之所以招之者,恐或有未盡者。古人曰,好善而不能進,惡惡而不能退,此郭公之所以亡。今殿下未嘗不好善惡惡,而但泰采之罪,尙不能明正典刑,奎瑞之賢,而終不能招致朝端,則恐不免郭公之病,速宜亟降嚴旨,使惡者知懼,而更加敦勉,使善者知勸焉。益淳曰,向來常參之日,群下之意,皆以爲,今日或可以準請於泰采事,而亦不蒙允,故群情抑鬱。今日呂善長之所達,亦復申其餘意耳。復起拜曰,此時卽五胡亂華之時,君臣上下,倫紀皆盡斁滅,其事無足可論者矣。諸臣遂以次退出。
上在昌德宮。停常參·經筵。
下直,中和府使徐命淵,三和府使李遂良,大靜縣監姜璛。
李明彦啓曰,明日親臨文臣殿講相値,視事,頉稟。傳曰,知道。
又啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
南就明啓曰,明日親臨殿講時,承旨不可不備員,左承旨趙景命,去夜遭其母喪,左副承旨有闕之代,時未差出,今日政,以在京無故人,仍爲牌招察任,何如?傳曰,允。
以右副承旨李鳳年,同副承旨沈珙牌不進罷職傳旨,傳于南就明曰,推考傳旨捧入。
有政。吏批,行判書李光佐病,參判鄭齊斗在外,參議李眞儒進,都承旨南就明進。兵批,判書李肇病,參判金重器病,參議朴彙登受由在外,參知朴澄進,都承旨南就明進。
吏批啓曰,判書李光佐病不來,參判鄭齊斗在外,小臣獨政未安,何以爲之?敢稟。傳曰,只出緊窠。
又啓曰,鍾城府使,今當差出,而堂上中擬望之人乏少,堂下曾經侍從人員,竝擬,何如?傳曰,允。
以金東弼·鄭楷爲承旨,李明誼爲副校理,朴熙晉爲判決事,李敬躋爲天安郡守,李錫祿爲白川郡守,趙昌壽爲加平郡守,鄭東潤爲昌寧縣監,具爀爲禁府都事,李基聖爲鍾城府使,柳時模兼春秋單付,上變人睦虎龍,今超嘉善加資事,承傳。左承旨李明彦,右承旨李鳳年,左副承旨沈珙,右副承旨金東弼,同副承旨鄭楷。
兵批,承旨啓曰,判書病不來,又無送西,無政事之意,敢啓。傳曰,知道。
李明彦啓曰,判義禁李光佐,連日違牌,尙不出仕,鞫坐遷就,事甚未安,更爲牌招,使之開坐,何如?傳曰,允。
又以禮曹言啓曰,今此文臣殿講時,考見各司擧案,則權知承文副正字柳基緖·權扶·鄭熙揆·黃沈·申正模·吳光運·李時沆·鄭彦儒,俱以在外懸頉,身有職名,任意下鄕。莫重殿講,不爲進參,似當別樣警責,而本曹請推之外,他無責罰之道,竝推考,何如?傳曰,允。
又以戶曹言啓曰,去秋三朔御覽殘穀會計,例於今月初十日受出,十五日修正以入,而今番,則以大內修理相値,非但本曹之多事,各司官吏,亦皆待令闕下,勢難周旋,姑待修理畢役後,修正以入之意,敢啓。傳曰,知道。
南就明啓曰,右承旨李鳳年,左副承旨沈珙,旣有只推之命,而明日親臨殿講時,不可不備員入侍,累次違牌,事體極爲未安,更爲牌招察任,何如?傳曰,允。
又啓,判義禁李光佐,今日又爲違牌不進矣。推考傳旨,今方捧入,而鞫廳開坐,所關緊急,更爲牌招,何如?傳曰,累次違牌,殊涉太過,推考,更爲牌招。
以左副承旨沈珙再招不進罷職傳旨,傳于李鳳年曰,推考傳旨捧入。
李鳳年,以弘文館言啓曰,新除授副校理李明誼,時在京畿長湍地,經筵入番事緊,請斯速乘馹上來事,下諭。傳曰,依啓。
又以兵曹言啓曰,今十月十一日,武臣武經七書講書日次,而文臣殿講相値,不得爲之之意,敢啓。傳曰,知道。
又啓曰,明日親臨殿講時,承旨不可不備員,而左副承旨沈珙,連次只推之下,終不應命,其在事體,極爲未安,待開門更爲牌招察任,何如?傳曰,明早更爲牌招。
金東弼啓曰,卽者禁府都事,以大臣意來言,今日當爲鞫坐,而判義禁李光佐,身病彌留,姑無參鞫之勢,不得開坐云矣,敢啓。傳曰,知道。
李鳳年,以侍講院言啓曰,今十月二十八日,大殿誕日,王世弟陳賀一節,以權停例啓下矣。今以親臨擧行,則庭賀權停,有缺情禮,王世弟以此下令於本院矣,更爲稟定,改節目以入之意,分付該曹,何如?傳曰,允。
金東弼,以兵曹言啓曰,今十月初十日,忠贊衛李興道稱名人,自曜金門入來,差備門外擊錚,極爲駭愕,令攸司囚禁治罪。同守門將金兌寬,常時不能禁斷雜人,以致闌入,亦難免其責,推考,何如?傳曰,允。
又以戶曹言啓曰,卽接守禦廳啓辭,則全羅道全州·益山·咸悅·臨陂等四邑之境,有水沈陳廢沃野,面民田畓數千餘結,從民願合力掘浦之處,一依敦寧府例,四邑時起田畓各一百結式,今年爲始,免稅折受事,允下矣。凡干折受,大爲外邑民弊,故曾在先朝,毋論各衙門·諸宮家,勿復折受事,啓下定式,不啻申嚴,則今此守禦廳,雖出力設屯,收租所付之地,不當折受免稅。至於敦寧府,諉以掘浦,俾民蒙利,啓下防塞之後,有此折受,亦甚不當,一倂還罷之意,知委于本道及兩衙門,何如?傳曰,允。
又以戶曹言啓曰,卽接內需司啓下牒呈,則龍洞宮屬全羅道靈巖地昆一·二道兩面伏在,田畓陳起竝二百六十二束四束內,時起一百八十結零,每結稅米二十三斗式,依式收捧,稅船添載上送事,允下矣。今此田畓,旣是加耕折受,隨起收稅之處,則與於義宮·明禮宮等元結免稅,逐年收捧,稅船添載者,不可比而同之。況今年災荒孔酷,則被災多少,亦不可預料,依前下送差人,從實踏檢收稅,給船價運納,而至於作者中,頑悍不納稅者,令本官各別從重科罪徵給之意,分付本道及內司,何如?傳曰,允。
又以戶曹言啓曰,本曹正郞李錫祿,今日政,移拜白川郡守矣。本曹經費虛竭,凡百不成模樣,委屬萬分可慮,數日前,旣以李錫祿等,毋遷他職,久任責成之意,草記定奪,依前草記,李錫祿,仍任本曹正郞,限地部蘇復間,勿爲檢擬於他職事,奉承傳施行,何如?傳曰,允。
大司憲金一鏡,持平李重述·金始燁,正言趙鎭禧啓曰,請圍籬安置罪人泰采,亟令按律處斷,請逆魁昌集·頤命,竝命攸司,亟行斬屍,明正典刑。措辭竝見上答曰,勿煩。
持平李重述啓曰,請門黜罪人李喜朝,亟命極邊遠竄。請還收遠竄罪人閔鎭遠放送之命。請故承旨金普澤,追奪官爵。措辭竝見上北漢之貽害民人,亦已久矣。幸賴聖斷赫然,革罷經理廳料辦之弊,外方民怨,可以少紓,而至於禁衛營·訓局·禦營廳·三軍門保米,輸納北漢之擧,至今仍存,古之所謂其一尙在者,正謂此也。夫北漢爲城,處在山頂,道路絶險,民人等輸運之際,往來極艱,一夫一日之役,動費一駄兩日之勞,及其運納之時,主管下吏輩,專事濫捧,一斛所納,且費半斛之米,民人之呼冤,亦甚不貲。且曾前捧留之米,稱以軍餉,已經屢年,腐敗過半,耗縮亦多,若更過數年,必爲無用之物,而消磨且盡矣。況今年凶歉之慘,輓近所無,凡係民弊之事,不可不別樣變通。請北漢捧留三軍門保米,待明春改色出給,今年條保米,依舊例輸納內營,以除凶年一分民弊。答曰,不允。末端事,依啓。
正言趙鎭禧啓曰,請李翔所復官秩,亟命還奪。請還收㮒·煥·爀職牒還給之命。措辭竝見上安邊府使趙鳴鳳,本以闒茸之輩,諂附兇賊之黨,藉其吹噓,濫躋緋玉之班,固已爲搢紳之羞,而曾在聖上代莅之日,鳴鳳,適廁宮官之列,請行告廟,陳疏到院,輪示承史之後,猝聽群凶沮尼之言,汲汲送人,刪改初疏之狀,衆目咸覩,莫不憤惋,力沮告廟,旣爲逆集不軌之張本,則其追改已呈之疏,以求媚於凶逆之罪,不可不痛懲。請安邊府使趙鳴鳳,削去仕版。答曰,不允。末端事,依啓。
咸原府院君魚有龜疏曰,伏以,臣素有痰病,遇寒輒加,入秋以後,日事呻痛,適於此際,見差宗廟冬享大祭初獻官。夫享祀,事體極其嚴重,其在臣子分義,有不敢言病,自受誓戒,連次進參,日昨肄儀,與常參相値,日暮後始爲設行,侵夜罷歸,重觸風寒,感疾非細,痰病添劇,火升頭疼,達夜失睡,取汗調治,少無分效,以此病狀,萬無受香將事之路,病裏惶悶,罔知攸措,玆不得不疾聲仰籲。伏乞聖明,俯察臣病情之危篤,亟命該曹將臣享官之任,作速變通,俾免公私狼狽,千萬幸甚。仍伏念,臣以庸愚,猥叨將任,不自揆量,因循苟冒,已過周年矣。才疎而不能綜理軍務,病痼而未免廢棄職事,一朔之三次行操,卽朝家定式,而猶且曠月抛却,設行甚罕,卽此一事,亦可見尸職之罪矣。居恒凜凜,憂懼日積,而含恩畏義,不得力辭準遞,間或重遭詬責,情迹臲卼,而適會朝家多事,輒至抗顔冒出,進退無據,公私俱病。若不及今卸免,守分自靖,則前頭狼狽,何所不至?玆因疾痛之呼,悉暴肝膈之懇,更乞特加諒察,先遞臣將任,使之投閑置散,杜門屛息,以卒生成之恩,益不勝顒祝,臣無任屛營祈懇之至。答曰,省疏具悉卿懇。將兵重任,不宜瘝曠,卿其勿辭,從速行公。
吏曹參判鄭齊斗疏曰,伏以,蒙被僭踰,自底罪戾,情窮理極,不得不冒死號籲,其仰以煩瀆,自前夏召命,至今歲餘,積四五上,而不知止,則其猥已甚矣。首以憲職之重命,繼以宮官之異數,旣已經時歷久,公私俱病,至上連疏,而猶不譴斥,今者又移授以天官之貳卿,寵異之命,節節荐加,此豈臣愚陋之所可堪議,草莽之所可瑕冒者也。雖然,其名數之重,朝政之在所愼者,臣不敢妄有與論,惟是僭竊之極,虛紆之至,必速重誅,則臣實無所敢逃也。凡臣前後所懇,無非以此,則其情亦竭矣,臣每上一疏,未蒙矜納,反加優異,輒增一罪名,臣誠惶汗悸慄,不知其所以也。況乃又批旨中,有至於不敢當受者,是將重招四方之譏議,其爲聖世之累不輕,臣於此,其辜又何以自贖,竊以招賢之事,是其分自異,必以其倫,固非人人而可擬,今乃以不賢而加賢人之招,一切反是,處之無當,則人誰敢信之,亦豈有堪之者哉?其不敢僭,不特虞人之事而已。伏乞聖明,收還其批旨之不敢當者,仍命亟刊改臣所授銓部宮官之職,以重公器,以全微分,臣不勝祈望而懇禱焉。答曰,省疏具悉。遜讓之辭,殊涉太過,幡然造朝,以匡無德。
同副承旨李鳳年疏曰,伏以,臣昨者入侍近密,瞻望耿光,此十數年前書筵離退後,最初登對也。追惟曩昔,不覺感動淚下,胸中蘊蓄,所欲陳者,不啻多多,而咫尺威顔,嚴畏不敢盡,略以堯·舜五倫五品等語及春秋趙盾·許世子等事,卒卒仰達,而未能畢其義,臣罪大矣。末後以典于學德乃修等訓,因都憲金一鏡所達,草草演陳,亦未能究其說,臣罪尤萬萬矣。筵席罷後,臣渾身烘熱,汗出如沐,終夜轉輾,自罷漏後,頭疼如割,脚痛若刺,不忍堪耐,頹臥直廬,不能起動,不得不留疏徑退,臣死罪,伏望鐫罷臣職名,俾得從便治療,以尋生路,不勝萬幸。答曰,省疏具悉。爾其勿辭,調理察職。
左承旨趙景命疏曰,伏以,臣向於直中,忽得暴疾,擔舁還次,蒙恩見遞,其後五承除命於數旬之內,而病勢危劇,一未祗肅,今方悚縮惶懍,若無所措矣。不意銀臺新命,又降此際,臣固當節恩畏義,不計一身之生死,力疾强起,一謝恩命之不暇,而顧臣賤疾,危苦之外,臣母八耋篤病之中,自去月晦前,重得奇疾,危兆敗症,疊見層出,轉輾沈劇,漸無餘地,不通言語,不知陽界事者,今至一旬餘矣。醫人,束手而無術,親黨,環侍而待天,人子情理,到此地境,夫安有暫時離側,束帶供職之望哉?噫,臣於向日,爲母乞養,幸蒙矜許,而母病至此,將有不逮之憂,寵除頻繁,累犯積逋之罪,子職臣義,到此而俱將缺矣,徊徨悲泣,若無容於天地之間也。雖因本院,稟達此狀,姑寢請牌之擧,而顧臣卽今事狀,萬無轉身趨命之望,出納重地,一日虛帶,則便積一日之罪戾,臣於憂焦煎灼之中,其爲惶蹙不安於心者,尤萬萬矣。玆將崩迫之懇,敢瀆慈覆之天。伏乞聖明,俯憐臣情理之難抑,亟遞臣職,俾令專意救護,不勝幸甚。無批答還下。
副摠管靈原君櫶疏曰,伏以,臣家有偏母,今年七十有四,居常病病,種種不離,近以腹痛泄瀉,度數無算,將過一朔,症情危篤,眞元大脫,精神委苶,雜試湯劑,少無分效。臣以獨身,他無將護之人,頃刻之間,有難離捨,宿衛輪番之地,末由替直,公私苟艱,情勢悶蹙,不得不冒死陳懇於嚴廬之下。伏願聖明,亟遞臣所兼摠管之任,俾得專意救護,千萬幸甚。三月入啓踏啓字。
說書趙顯命疏曰,伏以,臣母望八之年,纔經膝下之戚,傷毁爲祟,神氣大脫。數日前,因微感卒然昏窒,語言不通,全無省識,凡諸凶症,一時俱現,醫人束手,親屬環泣,如臣情理,曷有涯極?顧此遑遑罔措之中,不暇念及他事,而見帶講官,實係緊任,緣臣私故,每煩推移入直,其在分義,殊爲惶悚。玆敢不避猥屑,仰籲於孝理之下,懇乞遞臣職名,俾得專意救護,千萬幸甚。無批答還下。
上在昌德宮。停常參·經筵。
卯時,有霧氣。未時,太白見於巳地。
李明彦啓曰,明日常參·經筵,取稟。傳曰,停。
又啓曰,來十五日,儒生殿講日次,取稟。傳曰,親臨爲之。
南就明啓曰,今日持公事入侍日次,而親臨殿講相値,頉稟。傳曰,知道。
領議政趙泰耉二十九度呈辭。傳于南就明曰,安心調理。
金東弼啓曰,卽者禁府都事來言,今日當爲鞫坐,而右議政崔錫恒,以殿講試官入侍,不得開坐云矣,敢啓。傳曰,知道。
備忘記于鄭楷曰,親臨專經文臣殿講時,副司直鄭錫五,易純通,熟馬一匹賜給。
傳于鄭楷曰,惠陵石物追排都監,堂上以下員役·工匠等,竝書啓。
鄭楷,以內醫院官員,以都〈提〉調·提調意啓曰,醫書中,赤水玄珠,乃是緊要之方,而我國所無者,故頃者發關東萊府,分付任譯輩求貿,則板本在於江戶,猝難覓得云矣。今觀東萊府使所報,則出使譯官黃夏成,多費私財,艱辛求得,赤水玄珠一秩五十一卷,使夏成來納本院矣。夏成,盡心貿來,則其誠可嘉,似當有激勸之道,令該院從願施賞,何如?傳曰,允。
金東弼,以義禁府言啓曰,以全羅監司狀啓刑曹粘目,興陽前縣監張世良,移本府處置事,允下矣。張世良,自任所,時未上來,依例發遣府羅將拿來,何如?傳曰,允。
大司憲金一鏡,持平李重述·金始燁,正言趙鎭禧啓曰,請圍籬安置罪人泰采,亟令按律處斷。請逆魁昌集·頤命,竝命攸司,亟行斬屍,明正典刑。措辭竝見上答曰,勿煩。
持平李重述啓曰,請門黜罪人李喜朝,亟命極邊遠竄。請還收遠竄罪人閔鎭遠放送之命。請故承旨金普澤,追奪官爵。措辭竝見上近來國綱解弛,名分大壞,閭閻匹庶,僭擬卿相之制,少無畏忌,識者之寒心,固已久矣。醫官方震夔,乃於其妻喪發引也,敢以方相前導,及其返魂也,又用四面朱簾六人轎,至使行路朝士,疑其爲士夫家魂車,而駐馬廻避。如使今日,國家少有一分紀綱,渠以幺麽一醫官,犯分僭制,縱恣無嚴,何敢乃爾?其在辨上下嚴等威之道,決不可不別樣痛懲。請醫官方震夔,拿問定罪。答曰,不允。末端事,依啓。
正言趙鎭禧啓曰,請李翔所復官秩,亟命還奪。請還收㮒·煥·爀等職牒還給之命。措辭竝見上答曰,勿煩。
左承旨李明彦疏曰,伏以臣策名登朝,今將一紀,遭遇兩朝,屢叨任使,而或處散外,或膺使命,未嘗一日廁跡於侍從之列矣。逮玆改紀以來,偏荷收簪之恩,數月之間,歷遍華要,含恩畏義,不敢辭避,而況玆所叨之任,卽者中書之職,專管喉舌,責任甚緊,有非如臣譾劣所敢承當,而睽違之餘,獲叨近班,昵侍天顔,親承密命,以是爲幸,不復他顧,只欲趨走職事,少伸微分,黽勉從仕,今已閱月矣。第臣有一段私情,實有所悶迫者,不得不疾聲仰呼於仁覆之下,惟聖明,哀憐而垂察焉。臣不幸少孤,早失嚴訓,幸賴偏母之提誨,得以成立,而風樹不停,竟未逮,此固臣終天之痛,而且臣之葬母也,拘於日者,未免權窆于客土,日月荏苒,倏已歲已換矣,而顧臣身縻職事,奔走不暇,迄未成合祔之儀,古人所謂情事未伸,天地罪人云者,卽臣今日事也。迺者幸値利年,將以開月營厝,期日只隔數旬,而臣旣鮮兄弟,他無替代經紀之人,臣方夙夜在公,未遑私事。今臣所自盡者,惟在於葬親一節,而儻復鞅掌公務,不能致力於大事,則不但在臣情理,尤爲痛迫,抑恐有累於孝理之化,囁嚅多日,冒死哀籲。伏乞天地父母,察臣至情,憐臣苦情,亟許遞臣所帶職名,俾得先期措治,以恔人心,不勝幸甚。踏啓字。
吏曹判書李光佐疏曰,伏以臣之病情,大勢雖得少減,而多服發散之劑,過開湊理,虛汗大出,症近亡陽,昏瞀顫掉,百骸皆痛,氣息澟綴,有難保之虞,必須藥餌靜調,方可望蘇差,而喉司不諒,輕信誤傳,至以已差爲言,連日請牌。夫以鞫獄事,嚴召至於七降,一息未泯,何敢晷刻自安?況今特敎,又降於千萬意外,驚惶震慄,罔知所措,不得不舁載病身,進伏闕外,而顧臣非有情勢之難安,只緣沈綿如許,自力無計耳。更加調保若干日,汗乾收斂,則猶可以作氣趨仕,而今若徑先勞動,忍死奔走,終至於顚踣省闥,則螻蟻微命,顧不足惜,而鞫事之遲延狼狽,又如何哉?玆敢瀝血哀籲於天地父母之前,伏乞特賜諒察,卽賜遞改,仍治臣逋慢之罪,如其不然,加賜數日恩暇,俾得益加調理,待差勝後出仕,俾免於公私俱敗之患,不勝幸甚。答曰,省疏具悉。卿勿過讓,速出行公。
壬寅十月十一日巳時,上御宣政殿。文臣殿講入侍時,行都承旨南就明,左承旨李明彦,右承旨李鳳年,左副承旨沈珙,右副承旨金東弼,同副承旨鄭楷,假注書洪聖輔·李日躋,記事官申致雲·尹容。
諸試官及諸應講官,以黑袍·黑靴,序立於庭。臚唱四拜訖,諸試官,以次上殿。
李鳳年啓曰,翰林申致雲,方以上番入侍,不爲應講之意,敢啓。
試官金致龍啓曰,鄭錫五卽臣之女婿也,臣旣以試官入來,故錫五講畢,收牲之際,臣亦隨諸試官出牲矣,此雖與儒生科場有異,而心有所不安者,敢此仰達矣。崔錫恒曰,此與儒生科場有異,旣無相避之法,則寧有引嫌之端乎?恐不必煩奏矣。上曰,唯。
李鳳年啓曰,兵曹參判金重器,在侍衛之列,不立而坐,請推考。上曰,依。
崔錫恒啓曰,討逆慶科,該曹依前例,以別試磨鍊啓下,前規雖如此,祔廟後,有合七慶大增廣,又有式年大比之科,當此無前凶歲,又設別試,極爲重難。若以庭試,稍廣額數,改定設行,則似爲得宜矣。上曰,依爲之。錫恒曰,若以庭試設行,則日期似當於增廣會試後擇日,以此分付該曹,何如?上曰,依爲之。
崔錫恒啓曰,在前則開政時,雖已下直,臺諫·承旨如或有闕,則仍爲差出矣。近日不然,承旨·臺諫之代,不卽差出,續續稟政,事甚未安。今後則依前例,如有承旨·臺諫應出之窠,仍爲差出之意,分付吏曹,何如?上曰,依爲之。吏曹參議李眞儒曰,政事下直已下之後,承旨·臺諫有闕,則微稟差出,自是前例,大臣所達誠是,而若日勢晩暮,或至留門啓請,或至出納望筒於夜深之後,則事甚未安。近日間間不卽差出,而政事,取稟者,蓋以此也。大臣雖已稟定,日勢向暮之時,則似難膠守,故敢達。上曰,唯。
崔錫恒曰,頃於常參時,以勘勳事定奪,而勳府堂上處,時無分付之事,使勳府堂上專管擧行,何如?上曰,依爲之。出擧條
崔錫恒曰,罪人趙聖復,今已拿來,此乃臺啓蒙允者,所當加刑嚴問,而凡鞫獄按治之道,自有事例,關係逆獄,不卽吐實者,嚴杖訊問,卽所謂訊杖也。今此聖復之罪,俱在原疏,別無鉤得隱情之事,直爲正法則可也。至於更杖窮問,恐違鞫廳按問之規,且念聖復之疏,實爲聯箚之嚆矢,原其情狀,萬死無惜,而第其疏語,與聯箚中措語,猶有所間,當初酌處,蓋出於此,今無別樣加訊之端,還發島棘,恐或不失爲聖朝寬大之典,旣有區區所懷,敢此仰稟。上曰,依爲之。出擧條
崔錫恒曰,罪人洪啓迪,鞫廳議啓時,以加刑之意,啓稟允下,待後坐當爲施刑,而第念前冬,自上特下哀痛之敎,求助於大臣,苟有人心者,孰不掩泣,而啓迪,以承旨,用意沮止,大臣詣闕請對,則啓迪,又百計阻搪,從中操縱,惟意所欲,論其罪狀,雖被重辟,少無足惜。第鞫獄按治之規,一從格式事例而論斷,事關謀逆,不爲承款者,方可嚴杖訊問,啓迪之罪雖重,與逆獄有間,且其供辭中,初無隱諱之事,以此訊問,旣違事例,且關後弊,只以趙松可殺一款,最爲緊重。今方嚴刑訊問,而當初趙松之招以爲,洪義人,傳於啓迪,有所酬酢云,而松與義人,皆已杖斃,今無憑問之處,一向加刑,終至杖斃,則終有乖於按獄之體,亦豈不爲後日之弊耶?區區所懷,敢此仰達。李明彦曰,大臣,以啓迪事仰達,而列數其罪,則亦非曰啓迪之無罪,只以事例爲言,而第啓迪之罪,只斷以上款事,國人皆曰可殺,而且下款趙松可殺四字,亦足爲鞫問之端,則此豈有一毫事例之不可哉?鄭楷曰,臣待罪臺職時,亦嘗屢參鞫坐,故頗知其顚末,上款事,渠亦無辭,而雖以下款事言之,趙松之竊銀於渠何關,而至有可殺之言,則不知其謀者,果如是乎?加刑之請,旣已蒙允,未及施刑,徑先酌處,決知其不可矣。錫恒曰,小臣,亦非以啓迪爲無罪。若以上款事,直爲勘斷,容亦可也,而至於按獄之體,必有脈絡階梯之可問者然後,方可盤問,而此則階梯脈絡,皆已絶矣。直自刑訊,恐違按獄之體,故臣於當初,乃爲此言,則判義禁李光佐,亦以爲然,而兩司爭執,不可不訊云。公議旣已峻發,則臣不必偏守己見,故始乃請刑,而旣絶參證之人,又無窮詰之端,則雖已請刑,而又請參酌,亦何不可之有哉?李鳳年曰,大凡逆獄治法,名旣出於罪人之口,而渠無發明之的證,則始乃請刑,而承款則正刑,不承款則死於杖下,自是古今治逆之常法。言根所自出之罪人,旣已杖斃,何可以爲渠不殺而遲待之,以爲參證之階梯也哉?旣已請刑,無端停刑,寧有是理?且啓迪之前冬事,一國之人,莫不張膽沫血,欲食其肉,而今乃酌處,則八路人心,必皆爲之憤惋不服矣。沈珙曰,下款事,言根階梯之絶與不絶,姑置之,只以上款事言之,以補將亡之國之批旨,何等哀慟,而渠乃敢還納,此一死罪也。大臣之擺脫常規,來請入對者,專出於爲宗社之意,則渠以何心腸,敢爲阻搪之計,此二死罪也。只以此二罪,斷死無惜,凡逆獄之體,當初則不可不詳審請刑,而旣請之刑,寧復有無端中停之理乎?金東弼曰,大臣,以啓迪事,仰請酌處者,槪因趙松已死盤問路絶之致,而雖以臺啓中上款事言之,其操切君父,從中阻搪之狀,萬萬絶痛,以此勘處,死無足惜,大臣旣請加刑,未及擧行,而旋請酌處,此甚非矣。加刑,旣是判下之事,爲先擧行,更觀其所供而處之,宜矣。李明彦曰,前冬兩事,渠亦無辭自解,直以此罪,欲爲正法,則退而議讞,亦可也,顧何至於煩達榻前耶?楷曰,旣以加刑得情,仰請蒙允,則明日開鞫加刑之後,更究其情節而酌處之,亦或可也,而直請停刑,決不可也。明彦曰,此何言也?寧有鞫獄事體預欲酌處,姑先加刑之理乎?上有發落,而諸臣方力爭,未能明白承敎。沈珙進曰,加刑乎?上曰,依爲之。崔錫恒曰,仍諸臣所達,上敎旣如是,當依前啓加刑後,後日登對時,更爲稟處矣。
李明彦曰,誕日,以親臨受賀命下,而第先大王朝,未嘗有誕日親臨之擧,雖以古事言之,唐太宗曰,生日,更當悲傷,何可宴樂受賀乎?今此受賀之命,未知何如?惶恐敢達。崔錫恒曰,承旨所達,宜矣。先朝每當誕辰,以權停禮行之矣。上曰,依爲之。諸臣遂退出。
上在昌德宮。停常參·經筵。
鄭楷啓曰,明日常參·經筵,取稟。傳曰,停。
金東弼,以都摠府言啓曰,今日入直,內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李順坤,以御營中軍軍兵等中日試放事,南小門洞晝仕進去之意,敢啓。傳曰,知道。
領議政三十度呈辭。傳于金東弼曰,安心調理。
金東弼啓曰,卽者禁府都事以大臣意來言,今日鞫坐出令之後,同義禁金始煥,强引不當引之嫌,不爲進參,李師尙,以病亦不進參云,事甚未安,金始煥·李師尙,竝卽爲牌招,以爲參鞫之地,何如?傳曰,允。
又啓曰,同義禁李師尙·金始煥牌不進,推考傳旨,今方捧入矣。經旬停鞫之餘,大臣纔已出令開坐,而又以兩堂違牌,將不得備員開坐,事體極爲未安,李師尙·金始煥,竝卽更爲牌招,何如?傳曰,允。
鄭楷,以禮曹言啓曰,今十一日文臣殿講時,今二十八日誕日陳賀權停例擧行事,榻前下敎矣。權停例陳賀節目,卽當磨鍊以入,而因侍講院草記,王世弟陳賀一節,改節目以入事,纔已允下矣。王世弟陳賀一節,曾以權停例啓下,而親臨時庭賀權停,有缺情禮,故王世弟,以此下令于本院,有改節目以入之命,則今雖以權停例擧行,王世弟行禮一節,仍爲改磨鍊以入乎?敢稟。傳曰,依爲之。
有政。吏批,行判書李光佐進,參判鄭齊斗在外,參議李眞儒進,同副承旨鄭楷進。
吏批啓曰,卽接尙衣院典設司牒呈,則直長韓宅揆,親病甚重,不得察任云。別檢金趾慶,受由過限未上來,竝依例改差,何如?傳曰,允。吏批啓曰,臺諫及春防闕員,今當差出,而擬望之人乏少,外任竝擬,何如?傳曰,允。
又啓曰,因忠淸監司李宜晩狀啓,本道褒貶居下守令,今當差出,此是都目應遷之窠,未準朔監察·禁府都事·刑曹郞官·各司久任時推人員,竝擬,何如?傳曰,允。
以朴熙晉爲承旨,鄭壽期爲司諫,金始㷜爲獻納,李世最爲大司憲,柳弼垣副校理,鄭宇柱爲安邊府使,林象岳爲永徽殿參奉,尹熙敬爲崇陵參奉,趙德普爲惠陵參奉,李顯弼爲泰陵參奉,沈檀爲右參贊,權以鎭爲工曹參議,金獻之爲奉常正,黃翼再爲宗簿正,鄭錫圭爲丹陽郡守,嚴慶遐爲黃澗縣監,申成集爲懷仁縣監,呂善長爲恩津縣監,李明彦爲白川郡守,黃晸爲說書,李邦鎭爲司饔奉事,趙重昌爲尙衣直長,嚴慶遇爲司饔僉正,趙星壽爲軍資判官,柳綎爲弼善,鄭欽先爲氷庫別提,趙駿命爲掌樂主簿,宋湜爲歸厚別提,戶曹正郞李錫祿仍任事,承傳。
兵批,判書李肇,參判金重器,參議朴彙登病,參知朴澄進,同副承旨鄭楷進。
兵批啓曰,吏曹啓辭,上變人睦虎龍,超資付職事,有稟處之命,嘉善階,則似當依鄭元老例爲之,而除職則無相當窠,姑爲送西事,允下矣。當付同知中樞,而姑無窠闕,不得已作闕後下批之意,敢啓。傳曰,知道。
副司直李明彦,副司果韓配愈,同知睦虎龍單付。
金東弼啓曰,新除授左承旨朴熙晉,時在京畿楊根地,斯速乘馹上來事,下諭,何如?傳曰,允。
又啓曰,同義禁李師尙·金始煥再招不進,推考傳旨,今方捧入,而今日鞫坐,大臣出令之後,以堂上之違牌,將不得備員開坐,極爲未安。所當更請牌招,而一日三牌,有傷事體,何以爲之?敢稟。傳曰,明日牌招。
又以問事郞廳,以鞫廳大臣意啓曰,今此鞫獄廢坐,已過一望,今日始爲出令,而同義禁金始煥,稱以情勢,李師尙,以疏批未下,不爲進參,臣送言於政院,使之請牌矣,竝皆違牌不進,今日鞫坐,將無以設行,事之未安,孰大於此乎?蓋始煥所引以爲嫌者,卽頃日常參時,以朴致遠等事,被侵於憲長,而此則始煥,雖發端,臣實贊成,凡有咎責,臣固爲首,而臣意以爲,憲長之言,不過以事體上相規之致,不必深嫌,故今方來詣鞫廳,則始煥之以此爲嫌,不欲參坐者,豈不太過乎?李師尙疏語,元非大段,以未承批,違牌不進,亦涉未安,竝卽牌招,以爲開坐之地,何如?傳曰,允。
又啓曰,禁府都事,以大臣意來言,本府堂上,屢次牌招之際,今已夜深,待明朝當爲開坐云矣,敢啓。傳曰,知道。
又以內乘,以提調意啓曰,御乘可合之馬,絶無求得之路,理馬梁福,給價定送于使行,求買於燕京,而與行中譯輩,同力聞見,期於求貿以來之意,分付,何如?傳曰,允。
大司憲金一鏡,持平李重述·金始燁,正言趙鎭禧所啓,請圍籬安置罪人泰采,亟令按律處斷事。請逆魁昌集·頤命,竝命攸司亟行斬屍,明正典刑事。措辭竝同上答曰,勿煩。
持平李重述所啓,請門黜罪人李喜朝,亟命極邊遠竄事。請還收遠竄罪人閔鎭遠放送之命事。請故承旨金普澤追奪官爵事。措辭竝同上答曰,勿煩。
正言趙鎭禧所啓,請李翔所復官秩,亟命還奪事。請還收㮒·煥·爀等職牒還給之命事。新啓,卽伏聞,昨日筵中,因大臣陳達,有聖復還發配所之命,臣竊不勝慨惋駭惑之至。噫嘻憯矣,昨冬之事,尙忍言哉?聖上不安天位,東宮流涕罔措,使我國家,幾不得保有今日者,聖復之疏,有以啓之,則此實諸賊之嚆矢,聯箚之根柢,而國人之所同仇,王法之所必誅也。況且疏製於尙吉,賂給於世相之說,狼藉於諸逆之招,則鉤得鬼域之情狀,快施斧鉞之常刑,揆諸邦憲,斷不可已,故臣向與同僚,果爲論啓,而聖上卽賜允從,鞫廳,亦已拿來之後,一不訊問,徑請還配,不但擧措顚倒,聽聞俱駭而已。雖以大臣所達見之,旣曰,直爲正法,可也,則聖復之罪不容誅,大臣亦已知之,而以直可正法之罪,無端還配,尤豈非失刑之甚者乎?罪惡之彰著,旣如彼,而必主於寬大之議,情節之陰慝,又如此,而每諉以無可問之事,不有一國之輿議,不憚酌處之煩屑,而終使覆載難容之賊,得保首領於懲討方嚴之日,則將何以慰兩宮之心,洩神人之憤哉?請亟寢聖復還發配所之命,仍令鞫廳嚴刑得情,快施典刑。答曰,勿煩。
左議政崔奎瑞疏曰,伏以臣不忠無狀,先大王禫事旣終,祔禮順成,而俱不得一進京輦,以伸餘哀,兼致慶忭之誠,臣之罪負先朝,到此而更無餘地。至於近日逆獄,自有天地君臣以來所未有之凶變,而臣初旣不得奔問,終又未參賀班,歷覽前古,爲人臣子,未有如此分義道理,雖緣職名在身,不敢冒進之致,而論以邦憲,豈可使之偃息田間,晏然自如哉?伏乞聖明,亟付攸司,明其罪狀,以勵他人焉。臣旣竢罪,不宜更有控免,而伏見日昨恩批,乃以幡然造朝,用副企望爲敎,臣之情狀,似若未蒙鍳燭,玆敢冒死而畢暴焉。臣之不可冒進,前後三疏,旣已槪陳,今不敢更煩縷絮,以溷萬機之聽。惟願聖明,下詢朝廷,使之就臣疏辭,評其情法,若以爲可仕不仕,自作違慢之罪,則臣當就伏金吾,以竢顯戮,如以爲有一分可恕之端,則亦宜從其所願,俾得自全其微志,撕捱已閱年時,相職久作虛窠,其在朝家事體,亦不宜如是因循也。仍伏念,臣年已望八,疾病危痼,而喪慘連仍,生意日蹙,追念先朝,曾以國有大事,一不上來,明臣之罪,因有枚卜寒心之敎。臣今負犯終始,又復如右,而死亡之形,其期已迫,若或未及遞解,而一息奄忽,則其何敢以議政官銜,歸拜於先王陟降之庭哉?怵焉懷懼,情日益急,玆敢忘其僭越,言不知裁如此,罪尤萬死云云。答曰,省疏具悉卿懇。卿之遜讓之章,今已累度矣。誠意未孚,缺然思想,須體予意,勿以情勢爲辭,須速登途,以副虛佇之望。仍傳曰,遣史官傳諭。
大司諫李師尙疏曰,伏以臣椎鈍而不曉事,愚戇而不知忌,屢觸奸兇,動遭顚躓,曾叨嶺藩,又値修隙,陰嗾持噬,力擠抗穽,幸賴先大王日月之明,臨照覆盆,行査伸理,昭雪無餘,隆恩厚澤,山海崇深,而絲毫莫報,弓劍永閟,未死餘生,攀號莫逮,嗣服之初,下邑恩除,忽下於十數年坐錮之餘,感激恩數,僶勉赴任,只以撫摩凋瘵,爲一分報效之計矣。何幸天啓聖心,廓揮乾斷,不終日而兇黨逬逐,朝著淸明,我聖上處分之光明正大,足以匹休於虞舜流放竄殛之典矣。如臣無似,亦囿於陶甄成就之中,湖臬旬宣之寄,松都居留之命,俱是臣才分之所不當堪承者,而旋又畀臣以言責之任。噫,以臣至愚極陋之賤,乃蒙朝除暮遷之寵,揆以分義,固當刻日登途,以謝恩命,而年衰病痼,症情危惡,有飮輒嘔,有食輒吐,頑痰時升,膈火傍肆,昏昏有將絶之狀,而旣離官次,勢難中輟,與其斃於道路,無寧歸死京輦,發程二十餘日,始得輿還私次,而病情尙苦,鬼趣將迫,召牌再臨,而不免坐違,罪積逋慢,惶隕欲死。臣於垂死之中,神思荒亂,無復省識,而至於四兇之區別差等,終非臣意慮之所及,就使臣,稍得蘇醒,復起爲人,迷滯之見,終難苟同,顧此情勢病狀,斷無陳力就列之望。伏乞聖慈,亟加憐察,卽賜鐫改,俾得安意調治,以卒生成之澤,千萬幸甚。臣於乞免之章,不宜有所贅陳,而敢將近事之慨惋於心者,略此附陳焉。臺閣論事,一有過差,其害甚多,頃日正言申弼誨之論罷銓官也,歷擧其條件而論之,則其言亦自不無好處,而若其更提黜罰,已行公議已定者,而執爲欛柄,齮齕不止,猶恐諸臺,無故從後議,已則抑勒成罪,公肆狙擊,末乃歸罪於銓官,而遂其敲撼之計,俱非公心平氣之發,而顯有假公售私之跡,不可以其言之出於臺端,而猶靳其罪罰也。持平趙最壽之日晏入闕,强請肅命,與喉司爭較者,已是無前駭擧,而伊日袖中彈文,卽論遞吏曹參判金一鏡之啓也。其主意,則蓋以一鏡,注擬弼誨於臺望,以啓朝著不靖之端,爲其罪案,此實前所未有之事也。弼誨,自非枳塞臺望之人,則入臺之後,所論之善惡,銓官何以逆料,而預爲之防閑乎?若以此輒爲銓官之罪,則從古以來,銓選之地,更無完人,而如使秉銓者,以此爲慮,勿論有罪無罪,異己之人,一例防塞,則此豈體國奉公之意耶?最壽,旣因狼狽出來,不得傳啓,憤其計之未售,對人輒道其論覈之狀,大言不諱,有耳者莫不聞,而獨聖明,未及知之耳。一鏡,捨命扶社,樹立甚偉,其赤心憂國,銳意討逆,歷數朝行,恐無其比。今最壽,則除拜臺職,不爲不久,而退臥江皐,一言半辭,曾不及於沐浴之請,猝然詣臺,反攻首事討逆之人,事之反常,乃如是耶?臣謂弼誨,與最壽,兩罷其職,以鎭浮躁之習,使堂堂聖朝,得以享和平之福,不勝萬幸。三月入啓
大司諫李師尙疏曰,伏以國家不幸,逆豎兇黨,潛伏肘腋,天誘其衷,今始上聞,鞫事嚴祕,雖不得其詳,陰謀逆節,不啻狼藉,主張締合,多出於兇相子姪,按治之道,不容頃刻少緩,而逆漢白望,本以兇黨陰養之勇士,曾囚本府,聞睦虎龍上變,越獄踰墻,僅卽捕捉,其叵測情節,不待按問而可知矣。初招之際,游辭回互,不對問目,按獄之臣,據理詰責,猝發醜言,擧名誣辱,獄官不敢安而逬出,今至兩日。卽聞再招,醜辱兩大臣,一如構誣獄官者,故兩大臣,亦不得自安,胥命于金吾門外,鞫廳仍以停輟云。噫嘻,國家法綱,雖或解弛,幺麽逆賊一死囚,昨日逐一獄官,今日又逐兩大臣,至使鞫事遷就,夫自有國以來,如許非常之變怪,曾所未聞,其在國體,豈可因渠遲死緩獄之兇言,大臣·獄官,次第逬出,不得復按,使莫重鞫獄,留時引日也哉?臣願殿下,亟下明旨,敦勉大臣,兼招獄官,毋執小嫌,卽刻開坐,嚴加刑訊,盤問窮覈,俾不得復逞凶計,王法得以快行,國體不至壞損,宗社幸甚,臣民幸甚。四月入啓
大司成李師尙疏曰,伏以臣之減下金吾之任,今纔旬餘,而新命又下此際,臣誠驚愕,莫曉所以臣頃忝是職,爲日頗久,而凶逆滿獄,全未按治,旋因大禮之迫近,許解兼任,專察國子,臣固粗安於私分矣。曾未幾何,復畀臣以已試蔑效之地,鞫事正急,宜卽承命,而第臣宿患腰脚不仁之症,更發於頖宮祗事駿奔之餘,庭戶咫尺之間,亦未能隨意運動,蹣跚匍匐,便成廢疾,加以嘔噎之症,觸寒兼作,日夜所吐,惟是痰涎,而喉嚨之內,有物遮礙,頃刻之間,若將殞絶,便道痞結,而腹部膨脹,鬱火上升,而寒汗如瀉,病情之危惡,更無餘地,實有朝夕難保之憂,嚴召屢下,促臣參鞫,臣於病裏,五內抑塞,直欲減死而有不可得者。噫,爲君父討逆,是乃臣子之常分,臣非木心石腸,寧有毫分規避之義,而年衰病痼,鬼趣將迫,自顧精力筋骸,已耗敗無餘,兩日之內,未免四違召命,論以邦憲,合被重誅,席藁私次,恭竢威罰。伏乞聖慈,亟命有司鐫臣本兼諸任,勘臣前後違命之罪,以安賤分,以重鞫事,公私不勝萬幸。九月入啓
大司成李師尙疏曰,伏以文廟展謁之禮,春宮入學之擧,俱是莫重之盛典,適當臣忝長國子之日,館中修理經紀之事,不止一二,臣職在句管,所當劃卽擧行,而方兼帶金吾,長在鞫坐,應行節目,全然廢却,日期漸迫,事多窘急,目今金吾堂上,旣已備員,雖非臣一人,鞫事似無停滯之慮。伏願聖明,俯察本館事勢之緊急,亟遞臣金吾兼任,俾無臨急苟簡之患,不勝萬幸。九月入啓答曰,省疏具悉。卿其勿辭,從速察職。前後疏四度,一時竝下
正言李廣道疏曰,伏以臣猥以無似,頃忝憲職,妄論數事,動見齟齬,早晩顚沛,固已自料矣。果然駁劾之擧,出於諫臣之手,而牽合爲說,僇辱最深,意外橫逆之來,只可理遣,旣遞還仍之命,尤極惶感,而在臣廉義,終不可一日苟冒,累呈辭單,幸蒙例遞之恩,餘媿雖在,私心少安,庶幾退守孤拙,無失自靖之義矣。乃者薇垣新命,遽降於千萬夢寐之外,臣誠驚惶踧踖,莫知置身之所也。顧畏分義,豈不欲竭蹶承應,而念臣向來所遭,尙有所駭怕而悶蹙者。夫身居臺地,反速抨彈,事旣非常,人爲代慙,世間羞恥,孰大於此耶?至於諫臣所重,專在體例,至以不識事體,勒勘臣罪,欲以體例之恭遜,責勉於臺閣,而不知臺諫之言議,或關於廊廟,其言之當否,有不足較辨矣。然其彈章一篇,專意於斥去臣身,而攻臣餘筆,推及於處置之諸臺,則臣心媿恧,又豈止一身之阽辱而已哉?狼跋屬耳,彈墨未乾,而旋被誤恩,復廁朝端,則無論臣情之益蹙,其於名器之再汚,何哉?況言責之任,兩司一體,則今日所叨,便亦僨敗之地也。臣若徒恃寵命,唐突冒承,揚揚而復入,則竊恐一世之嗤點,不在於他人矣。顧此情地,寧有一分可進之望哉?若臣言論之素輕,責任之難稱,有未暇自列,而惟此區區咫尺之廉隅,終不可放倒也,決矣。且臣年紀向衰,疾病纏繞,最是痰火眩暈之症,沈痼已久,近又重患感冒,彌留多日,衆疾夾助,蘇復無期,將此病形,尤無强趨祗肅之勢,玆敢猥將危懇,陳籲於宸嚴之下。伏乞聖明,察臣踪地之難安,矜臣病情之難强,亟命鐫削臣職名,以安微分,以延殘喘,不勝幸甚。答曰,省疏具悉。爾其勿辭,從速察職。
上在昌德宮。停常參·經筵。
南就明啓曰,明日常參·經筵,取稟。傳曰,停。
又啓曰,今日持公事入侍日次,而別無緊急公事,玉堂牌招之際,日勢且晩,頉稟。傳曰,知道。
又啓曰,右承旨李鳳年,連日病不仕進,又爲呈辭,牌招察任,何如?傳曰,允。
領議政趙泰耉三十一度呈辭,傳于南就明曰,安心調理。
南就明啓曰,以右承旨李鳳年牌不進罷職傳旨。傳曰,推考傳旨捧入。
金東弼啓曰,今日鞫坐時,兩司當爲進參,而諫院多官,或在外或未肅拜,或呈告,無行公之員,除在外外,呈告未肅拜人員,竝卽牌招,以爲推移進參之地,何如?
鄭楷啓曰,以正言李廣道牌不進罷職傳旨。傳曰,推考傳旨捧入。
南就明啓曰,右承旨李鳳年,旣有只推之命,更爲牌招,何如?傳曰,允。
事變假注書權顈出使,代以姜必龜爲之。
鄭楷,以弘文館言啓曰,今日,卽召對日次,而下番呂善長,昨日政移拜外任,纔已出去,修撰趙翼命,謂有身病,不爲入來,副修撰李承源,受由下鄕,昨纔回還,而亦不肅拜,將不得備員入侍。修撰趙翼命,副修撰李承源,新除授副校理柳弼恒,竝卽牌招,以爲推移入侍,何如?傳曰,允。
南就明,以禮曹言啓曰,今此儒生親臨殿講時,儀註節目,當爲磨鍊,而殿講處所,以何殿磨鍊乎?敢稟。傳曰,宣政殿爲之。
鄭楷,以問事郞廳,以鞫廳大臣意啓曰,罪人囚禁之數稍減,文書不至浩多,問事郞廳洪重徵·尹㝚,今姑減下之意,敢啓。傳曰,知道。
又啓曰,卽接月令醫員方世弘手本,則保放罪人沈仲良·申聖夏等病勢,今已向差云,還囚之意,敢啓。傳曰,知道。
又以義禁府言啓曰,當此設鞫多事之時,本府都事,不可不備員,都事趙星壽遷轉之代,令該曹卽爲口傳差出,何如?傳曰,允。
又啓曰,兵曹判書李肇,頃以犒饋事,出仕之後,旋卽引入,無意行公,非但都政之一向遷就,極爲未安,祿都目政事,尙未擧行,軍兵放料,亦爲緊急,兵曹判書李肇,卽爲牌招察任,何如?傳曰,允。
又以實錄廳郞廳,以摠裁官意啓曰,史局凡事,大提學例爲主管,大提學趙泰億,都廳堂上陞差,其代三房堂上,以副提學朴弼夢差下,都廳郞廳尹㝚,違牌坐罷矣,今已敍用,使之仍察,呂善長罷職,代副司果尹淳差下,二房郞廳李顯章·李眞淳,奉命在外,竣事上來,有難等待,今姑改差,其代以持平李重述,獻納金始㷜差下,三房郞廳具命奎罷職,代以副司果鄭錫五差下,金尙奎奉命在外,代以副司果兪彦通差下,而卽今各房輪直苟簡,仍卽牌招察任,何如?傳曰,允。
吏曹口傳政事,實錄兼知春秋趙泰億,實錄兼春秋朴弼夢·尹㝚·尹淳·李重述·金始㷜·兪彦通·鄭錫五單付。
南就明,以修撰趙翼命,副修撰李承傳等牌不進罷職傳旨,傳曰,推考傳旨捧入。
又啓曰,今此王世弟入學後,各道所封方物,今日開坐看品,則其中慶尙右兵使崔鎭漢所封王大妃殿剪子四把·引刀五柄,中宮殿剪子四把·引導五柄等物,未諳前例,規外封進,仍爲捧入,似涉未安,還下送,何如?傳曰,允。
鄭楷啓曰,今日鞫廳坐,推案受去之後,判義禁李光佐,以政注事,遭問備之啓,時未批下,引嫌出去,以此不得開坐,推案,姑爲還入之意,敢啓。傳曰,知道。
以忠淸監司狀啓,鎭川居守奴宋聲徵等六名燒死事,傳于鄭楷曰,燒死人等,令本道恤典擧行。
南就明,以忠勳府言啓曰,今十月十一日文臣殿講入侍時,因右議政崔錫恒所啓,今此錄勳都監之事,使勳府堂上,專管擧行之意,旣已稟達,命下矣。依前例設都監擧行之意,敢啓。傳曰,知道。
司諫鄭壽期啓曰,請李翔所復官秩竝命還奪事。請還收㮒·煥·爀等職牒還給之命事。請亟寢聖復還發配所之命,仍令鞫廳嚴刑得情,快施典刑。措辭竝見上新啓,楊州牧使李時蕃,本以名家族親,投跡於向來兇賊之門,履歷不足,而濫典畿輔名鎭,除拜未久,而旋授外閫重任,其所夤緣出入,附托麤鄙之狀,人皆駭憤,而及到本州之後,徒事貪饕,民怨轉深。楊州牧使李時蕃,請命削去仕版。龜城府使金鼎夏,本以庸陋之人,雖權管鎭將,決不可堪承。當此凶荒議賑之日,如此之人,置之字牧之官,則民之受害,不可勝言,而況本邑,乃是邊陲重地,而累經匪人,邑民殘破,又送此騃癡無識之人,則是重困邊民也。龜城府使金鼎夏,請命罷職。一自聖化改紀之後,人才乏絶,擬望苟簡,出入經幄之長席者,不過數三人而已。非有他故,其不可無端外補也,決矣。新除授白川郡守李明彦,雖以其情事,乞遞承宣,而至於外補,甚無意義,凶年災邑,如得此人,臣閤治郡,使之久任,則民蒙其惠,而此則不然,不過數月,勢將還召,迎送之際,徒貽民弊,銓曹雖欲爲名官,曲副其願,獨不念民事之可哀,政格之乖當乎?請新除白川郡守李明彦遞差,吏曹當該堂上,從重推考。新除授行大司諫李世最,時在京畿開城府任所,請斯速乘馹上來事,下諭。答曰,不允。末端三件及下諭事,依啓。
持平李重述,正言趙鎭禧啓曰,臣等於今日鞫坐,罪人洪啓迪事,完議之際,鞫廳,以今姑仍囚,後日登對時,稟處之意,欲爲議啓,問其當否。臣等以爲,啓迪操切君父之罪,婦孺皆可殺,趙松可殺之說,逆狀尤爲明白,旣自鞫廳,據法請刑,則向日常參時,乃以後日稟處之意,徑先陳達,固已不厭於公議,其在按獄之道,所當連次嚴訊,期於輸情,而一番加刑之後,諉以已有稟定,遽請仍囚,不但有乖於鞫體,亦必大拂於群情之意,累度爭執,至於齊起而終不回聽。凡鞫坐規例,必待兩司歸一擧手然後,方成完議,而今乃擺脫常規,苟然議啓,實是前所未有之事。此莫非臣等疲軟見輕,不足有無之致,更何顔面,一刻仍冒於臺次?請命遞斥臣等之職。答曰,勿辭。
鄭楷啓曰,持平李重述,正言趙鎭禧,再啓煩瀆,退待物論矣。傳曰,知道。
判義禁李光佐疏曰,伏以,臣黃海監司李眞望狀啓,以詳定米虛留事,延安府前後官,竝爲拿問,今方讞奏,而其中洪重福,卽臣妻黨,有應避之嫌,自前判義禁相避人就囚,有次官代讞之例,乞賜處分,令政院稟旨分付,俾無滯獄之弊,不勝幸甚。答曰,省疏具悉。疏辭,令次官稟處焉。
上在昌德宮。停常參·經筵。
夜自二更至四更,月暈。
南就明啓曰,明日親臨儒生殿講相値,視事,頉稟。傳曰,知道。
金東弼啓曰,大司憲金一鏡,持平金始燁呈辭,執義李世德未肅拜,掌令韓在恒·李景說疏批未下,持平李重述避嫌退待,今日以監察茶時之意,敢啓。
藥房提調臣韓配夏,副提調臣南就明啓曰,伏未審此時聖體,若何,大妃殿氣候,亦復何如?今日是入診日次,臣等率諸御醫入侍,詳察聖候,宜當,不任憂慮,敢來問安,竝此仰稟。答曰,知道。無事,慈殿氣候,安寧矣,勿爲入診。大妃殿·中宮殿,藥房問安。答曰,知道。
領議政趙泰耉三十二度呈辭,傳于南就明曰,安心調理。
以左副承旨沈珙三度呈辭,傳于南就明曰,還出給。
南就明啓曰,左副承旨沈珙,旣有三度呈辭還給之命,牌招察任,何如?傳曰,允。
又啓曰,左承旨朴熙晉,自鄕入來,出納之際,事多苟簡,牌招察任,何如?傳曰,允。
又啓曰,明日監試初試時,一二所監察二員,當爲進去,而卽今三員內,二員未署經,無以推移進去,在前如此之時,亦有署前行公之例,今亦依此進去事,分付,何如?傳曰,允。
又啓曰,明日親臨儒生殿講時,承旨不可不備員,承旨有闕之代,卽爲牌招政官,以在京無故人差出,仍卽牌招察任,何如?傳曰,允。
又以弘文館言啓曰,修撰趙翼命,副修撰李承源,昨日違牌,旣有只推之命,更爲牌招入直,何如?傳曰,允。
以左副承旨沈珙,修撰趙翼命牌不進罷職傳旨,傳曰,推考傳旨捧入。
南就明,以弘文館言啓曰,本館上番副校理臣柳弼恒,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
又以錄勳都監言啓曰,今此錄勳都監,旣已設行,則大提學命招,使之撰定勳號,自是前例,令政院稟旨擧行,何如?傳曰,允。又以錄勳都監言啓曰,郞廳四員,監造官四員,竝依謄錄磨鍊,別單書入之意,敢啓。傳曰,知道。
又啓曰,因錄勳都監草記,都監旣已設行,大提學命招,使之撰定勳號,令政院稟旨擧行事,允下矣。大提學趙泰億,卽爲牌招,撰定勳號,何如?傳曰,允。
金東弼啓曰,卽者禁府都事來言,今日當爲鞫坐,而大臣今方陳箚,不得開坐云矣,敢啓。傳曰,知道。
又啓曰,吏曹判書李光佐,參議李眞儒,承牌詣闕下,以昨日臺啓,引嫌陳疏,原疏不得已捧入矣。承旨差出,已有成命,且監試試官望,今日內備擬受點而後,可以趁明曉開場,而日勢已晩,尙未擬入,事甚急迫。疏批雖未下,判書·參議,竝爲牌招乎?敢稟。傳曰,牌招。
鄭楷,以禮曹言啓曰,今此增廣監試初試,設場於本曹,上直郞廳,依例朝房直宿之意,敢啓。傳曰,知道。又以禮曹言啓曰,今春陵幸時,業武韓成俊等駕前上言,啓下本曹,而終不現身,不爲回啓之意,敢啓。傳曰,知道。
又以侍講院言啓曰,當此日再開筵之時,講官不可不備員,而新除授弼善柳綎,說書黃晸,除拜累日,尙不出肅,卽爲牌招察任,何如?傳曰,允。又啓曰,大提學趙泰億牌招不進推考傳旨,今方捧入,而勳號撰定,事甚緊急,更爲牌招,使之趁卽擧行,何如?傳曰,允。
有政。吏批,行判書李光佐進,參判鄭齊斗在外,參議李眞儒進,同副承旨鄭楷進。兵批,判書李肇祿升降坐起進,參判金重器病,參議朴彙登病,參知朴澄進,同副承旨鄭楷進,以朴弼夢爲承旨,鄭道元爲龜城府使,柳鳳逸爲白川郡守,鄭欽先爲禁府都事,李明彦爲判決事,趙鳳命爲戶曹佐郞,李顯祿爲禮曹佐郞,朴弼謨爲氷庫別提,金東鼎爲軍資主簿,李廷錫爲麒麟察訪,李普春爲永徽殿參奉,權重經爲楊州牧使,李明彦副司直單付。
以說書黃晸牌不進罷職傳旨,傳于鄭楷曰,推考傳旨捧入。
鄭楷,以吏曹言啓曰,昨日大提學趙泰億,實錄廳都廳堂上啓下,而例付知春秋館事,前以各房堂上單子啓下,今不當更爲啓下,而下吏不察,誤爲書入,今方囚禁科罪,而疊啓下單子中,付標減下以入之意,敢啓。傳曰,知道。
又以觀象監官員,以提調意啓曰,本監,以曆註及日月食釐正事,今於謝恩兼冬至使之行,定送監官許遠之意,旣已草記入啓,允下矣。其算法受授之際,回咨呈納之時,彼中人情面幣之刁蹬,其勢必然,曾前有運餉銀二百兩給送之例,今亦依前出給,使臣句管,如有用餘,還納本庫事,分付,何如?傳曰,允。
朴熙晉啓曰,明日親臨殿講時,承旨不可不備員,而右承旨沈珙,旣有只推之命,明日待開門牌招,何如?傳曰,允。
鄭楷以錄勳都監言啓曰,都監郞廳前司果李衡秀,監造官前侍直尹忠敎,前參奉金夏英,已爲啓下,而時無職名,付軍職冠帶常仕,何如?傳曰,允。
又以刑曹言啓曰,本曹佐郞姜碩泰,頃日政,移拜戶曹正郞,而旋因戶曹草記,仍任前官,故本曹佐郞姜碩泰,無故作散,而未及出代矣。本曹以詞訟重地,事務煩劇,苟非諳鍊曹務之人,難以責成,而姜碩泰,以重來之人,頗有擧職之事,移拜他司,意外見遞,宜有仍任之道,本曹判書臣趙泰億,方在呈告中,而意見亦如此,姜碩泰本曹佐郞,仍任,何如?傳曰,允。
朴熙晉,以漢城府言啓曰,本府,自是詞訟劇地,郞官之任,亦甚緊重,其不可數數遞易也,明矣。頃間判官李衡坤,除拜外任,草記請仍矣。曾未幾何,又除畿邑,殊無啓稟仍任之意,而每每煩稟,亦甚未安,因循置之。卽今判官李敬躋,亦勤幹解事,委以掌務官之任,方欲久任責成,而日昨政,又拜天安郡守矣。判官之連差外任,雖出於愼揀守令之意,而本府近甚凋弊,不成貌樣者,槪由於堂郞數遞,不能專意於公務之致。況掌務官,專掌府中凡事,非如他郞廳之比?且式年當前,戶籍節目,匪久當磨鍊,而判官,旣是該房,則以此以彼,俱不可付之生手。李敬躋天安郡守改差,本府判官仍任,以爲委任責成之地,何如?傳曰,允。
獻納金始㷜所啓,請李翔所復官秩亟命還奪事。請還收㮒·煥·爀等職牒還給之命事。請亟寢聖復還配之命,仍令鞫廳嚴刑得情,快施典刑事。湖南各鎭堡防軍給代之布,逐朔會計,用下實數外,餘布則報于備局者,乃新頒事目,而各鎭堡冊冊修報之際,奸僞日漸滋長,每朔所捧之布,作爲名目,盡數取用,所謂報來餘布,不過逃故未及充定未收之類也。其間各鎭各堡,文移往復,侵漁隣族之弊,罔有紀極,而備局則徒擁虛簿,全無實效,至使水軍大將以下,列錄公私需用,尺布分錢,皆爲下記,以報備局節目之煩瑣,事體之傷損,莫甚於此。請令備局更加商確,成冊修報節目,永爲革罷。三南沿海生民之困瘁,實由於鎭堡之新設者多。若是賊路要害之地,祖宗朝皆已設置防守,而近來新設之處,則或自設屯而爲堡,或因監牧而爲鎭,旣設鎭堡之後,割給防軍,作一衙門,收布給代,一如諸鎭,各邑軍額,因此增加,一人之身,或兼數役,哀我民斯,何以保存?臣曾在南郡,目見其數處新設之鎭,則勢家門孽,初以別將牧官而下來,夤緣圖囑,陞爲僉使,爛用其番布,猥占履歷,事甚痛駭,在國家旣非籌邊之策,在窮民實爲難支之弊。三南如此,他道可知,請令廟堂,詢問於道臣及帥臣,新設不緊之處,一一査出,革罷。向來逆集之當國也,其弟昌業,以貪財牟利之人,憑藉氣勢,箭里閱武之場,郭外養松之地,作田作畓,募民耕墾,不有邦禁,任作己物,事之痛惋,莫此爲甚。請令京兆,發遣郞廳一一摘奸,依前禁斷。榮川郡守趙榮祿,卽逆松之嫡姪也。松若輸情伏法,則榮祿,當在收司之中,而只緣松之忍杖徑斃,雖未施緣坐之律,渠以凶逆至親,何敢仍在於字牧之任乎?請榮川趙榮祿,削去仕版。引嫌而退。完席爭執,旣得臺體,以此引嫌,殊涉太過。請持平李重述,正言趙鎭禧,竝命出仕。避辭見上答曰,不允。末端四件及處置事,依啓。朴熙晉啓曰,臺諫出仕事,命下矣。今已日暮,待明朝出牌之意,敢啓。傳曰,知道。
右議政崔錫恒箚曰,伏以,昨日罪囚完議時,臺議參差,終未歸一。臣以爲此事,曾以後日登對,稟處之意,旣已陳達,兩司如有意見,同入筵中,各陳所見,少無所妨之意,反復開曉,而終不回聽,至於引避,乃以苟然議啓,前所未有爲辭,臣不勝訝惑也。凡完議之際,多人所見,旣未必盡同,若不能歸一,則或從多,或以主鞫大臣之意,斷定。毋論前事,以今番治獄時事言之,亦有參差不齊之論,兩司之臣,或陳疏或引避,而曾不以此爲拘,仍卽議啓,前所未有云者,臣實未曉也。此莫非如臣無似,忝叨匪據,地望不足以憚壓群僚,誠信不足以孚格同朝,自取輕侮之致,尙誰尤哉?伏乞聖慈,俯諒危懇,將臣本職,亟賜鐫改,改卜賢德,速完大獄,以幸國事,千萬幸甚。答曰,省箚具悉卿懇。臺言過當,卿無所嫌,安心勿辭,速了獄事。仍傳曰,遣史官傳諭。
上在昌德宮。停常參·經筵。
夜自三更至五更,月暈。
南就明啓曰,明日常參·經筵,取稟。傳曰,停。
又啓曰,今日持公事入侍日次,而親臨殿講相値,頉稟。傳曰,知道。
朴弼夢啓曰,備邊司郞廳來言,今日賓廳坐起日次,而親臨殿講相値,大臣以下不得來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等當爲中日習射,而儒生親臨殿講相値,不得爲之之意,敢啓。傳曰,知道。
領議政趙泰耉三十三度呈辭,傳于南就明曰,安心調理。
南就明啓曰,今日親臨殿講時考官趙泰億,以疏批未下,不爲入來,右參贊沈檀,以情勢難安,陳疏,亦不入來,推考傳旨,今方捧入,而開講時刻已迫,竝卽牌招,何如?傳曰,允。
金東弼啓曰,卽者禁府都事,以大臣意來言,今日鞫坐,以儒生殿講,試官進參,不得開坐云矣,敢啓。傳曰,知道。
南就明啓曰,今十月十六日,祿都目政事爲之之意,敢啓。傳曰,知道。
沈珙,以弘文館言啓曰,副修撰李承源,昨以監試初試試官進去,夜深不得推移,下番仍致闕直,修撰趙翼命,昨日違牌,旣有只推之命,更爲牌招入直,何如?傳曰,允。
傳于沈珙曰,史官二員待命,騎馬六匹立之。
南就明,以錄勳都監言啓曰,禁府都事具爀,以一房郞廳差定,而當此鞫獄未收殺之時,難以兼任,令該曹依例口傳閑官換差,何如?傳曰,允。
又啓曰,議政府錄事來言,左議政崔奎瑞,身病甚重云,係是大臣病患,敢達。傳曰,左議政處,遣御醫看病。
傳于南就明曰,本宮祠宇處,甚爲不合,明潤之處,更加擇潔以啓。
朴熙晉,以禮曹言啓曰,今此玉山府大嬪祠宇,營建于本宮內事,纔已啓下,分付矣。卽接監役官所報,則以爲本宮內基址,與中使看審,則地勢狹窄,有難營建云。本宮內基址,如是狹窄,則不可無變通之道,他可合處,訪問給價買得,以爲營建祠宇之地,宜當。以此分付戶曹,何如?傳曰,允。
又以禮曹言啓曰,來十一月十五日冬至,大殿·王大妃殿·中宮殿陳賀時,王世弟致詞陳賀,依例磨鍊乎?敢稟。傳曰,依爲之。
又以禮曹言啓曰,來十一月十五日冬至,適與國忌相値,陳賀,依前例以十六日退行,何如?傳曰,允。
假注書權顈書啓曰,臣承命馳往于龍仁魚肥谷議政府左議政崔奎瑞所住處,傳宣聖批,則以爲,臣猝得死疾,今已八日,而無萬一分生理,史官齎恩批來宣,而臣不得出拜於庭,神精迷忙,不識人事東西,恩諭辭旨,迥出尋常,而臣無由團辭爲說,以暴下悃,獨有瞻天愴缺而已云矣,敢啓。傳曰,知道。
持平李重述,正言趙鎭禧啓曰,臣等日昨鞫坐完議時,實有罷軟見輕,不能有無者,勢難苟冒詣臺自列,而處置請出之後,不敢偃違,黽勉就職矣。卽伏見大臣箚本,則專以臣等引避之辭,歸於輕侮之意,而引爲不安之端,聖上,又以臺言過當爲批,臣等竊不勝澟然悚息,而繼之以慨然也。夫鞫囚按問之坐,旣有主鞫大臣,又有禁堂諸宰,而必使兩司同參者,不但重事體而已,豈非欲博採公議,可否相濟之意乎?臣等俱以愚昧之識,固不能通曉故事,而試以近例言之,兩司之議,雖未歸一,而若或一可一否,則仍爲議啓,往往有之矣。至於兩司合辭爭執,而只以主鞫大臣之意,獨自議啓,果如箚中所云云,則按鞫之時,安用兩司參鞫爲哉?臣等果於啓迪事完議之際,終始力爭,至於齊起,若以鞫坐常規言之,則可謂不成完議,而少不拘礙,終至議啓,臣等避辭中謂之苟然,謂之前所未有者,此皆據實狀平說道理而已。何嘗有毫分輕侮底意思,而大臣之以此爲嫌,過加情外之斥,誠非臣等意慮之所及也。雖然,緣臣等草草數語,至令大臣難安,而致勤聖敎,臣等何敢自以爲是,而一刻晏然於臺次乎?請命遞斥臣等之職。答曰,勿辭。
答刑曹判書趙泰億疏曰,省疏具悉。疏辭,令廟當稟處。原疏見下
刑曹判書趙泰億疏曰,伏以,臣病勢沈淹,無以供職,日尋長單,見阻喉司,虛縻劇務,曠廢職事,公私俱病,悶鬱方深,卽以勳號撰定事,卽牌荐降,其在分義,宜卽趨承,而顧臣病狀,一味委頓,無望自力,坐犯逋慢,惶悚罔措,罪實難逭。乞命攸司勘臣負犯,亟遞臣本兼諸任,仍治臣違命之罪,以肅朝綱,以安微分,不勝幸甚。抑臣於勘勳一事,有所訝惑於心者,自開國以後,二十功臣,每具三等或四等,未嘗有以一人單錄者。蓋如科擧之必具甲乙丙三科,如節製之只取一人者,不成三等體格,故不得獨爲唱第,遂有直赴殿試之規,今錄勳,只錄一人,則其將以睦虎龍爲一等乎,爲二等乎,抑爲三等乎?前例勘勳時,撰出十字長號,多者或十二字,少亦不下八字,一等則全用其號,二等則減其二字,三等則減其四字,法例然也。近例,上變者,例爲三等,今虎龍,亦當爲三等云,然則無一二等,而只錄三等,旣甚無謂。若只錄三等,則十字長號,無所用之,只當作六字或四字而已耶?開國以來,曾無此規。今之言者,雖以盧永孫單錄爲例,此則有不然者。永孫,初與多人同錄,旣已錄勳之後,因臺啓,削其諸人,只存永孫,此不足爲今日可援之例。臣意,宜令廟堂·盟府博採公議,更加詳勘,使帶礪重典,毋至草草完了,夫然後,始可議名號撰定,不如是,則無前之事,臣不可爲也。伏乞下臣此疏,卽令稟處焉。臣無任云云。
壬寅十月十五日午時,儒生親臨殿講時,行都承旨南就明,左承旨朴熙晉,右承旨沈珙,左副承旨朴弼夢,右副承旨金東弼,同副承旨鄭楷,假注書洪聖輔·李日躋,記事官宋寅明·尹容。
試官,右議政崔錫恒,行右參贊沈檀,刑曹判書趙泰億,禮曹參議任舜元,兵曹參議朴彙登,副司果鄭錫五,兵曹佐郞朴㻐。
午初三刻,通禮啓請外辦。午正,上御宣政殿。文武侍衛儀仗,序立如儀,承旨·史官,以次入侍,殿內試官及儒生,序立殿前東庭,四拜訖。試官分左右,入就殿內位,儒生移進西庭序坐。
南就明進伏曰,儒生數多,收栍時,上下注書,相遞爲之之意,敢達。上曰,唯。
命官,抽籤講章,都承旨付黃籤于御覽冊子中講章,授承傳色,進展香案上。注書書講章于講紙,回示諸試官畢,置講紙于儒生所坐之前,出就楹外階上,呼儒生姓名引入。講訖,注書就諸試官前,收栍,趨跪御榻前,告某人某冊某栍,儒生書所得栍於講章下,退出,以次考講如右。
上,將小遺,傳敎于黃門,令諸臣小退,小選,承史先又入侍。
南就明進伏曰,卽者議政府錄事來言,左議政崔奎瑞,身病極重云,係是大臣病患,敢達。上曰,遣御醫看病。
上,命黃門,進茶。
諸試官,復以次入就位,考講如右。
朴弼夢·金東弼竝進伏曰,持平李重述,正言趙鎭禧,來詣臺廳,欲爲傳啓,而適値殿講,承史俱爲入侍,故欲待講畢,入侍陳啓矣,敢達。上曰,依爲之。
考講畢,注書詣命官前,寫殿講榜目,授都承旨,都承旨裹以絳帕,盛于紅函,跪授承傳色,進展于香案上。
注書,出就閤門外,引臺官入侍。
持平李重述,正言趙鎭禧所啓,請圍籬安置罪人泰采,按律處斷。措語同前不特黨與而已也哉,下添入王法罔赦之意,著在敎文,亦已布告於八方矣。王言載播,萬姓聳聽,此而不誅朝家命令,固將不信於民,刑政大紊,何以爲國?三尺至嚴云云上曰,勿煩。
又所啓,請逆魁昌集·頤命,竝命攸司亟行斬屍,明正典刑。措語同前上曰,勿煩。
李重述所啓,請門黜罪人李喜朝亟命極邊遠竄。措語同前上曰,勿煩。
又所啓,請還收遠竄罪人閔鎭遠放送之命。措語同前上曰,勿煩。
又所啓,請故承旨金普澤追奪官爵。措語同前上曰,勿煩。
又所啓,鞫廳罪人李德峻,以立身之孫,世相·灰金之腹心,人所共知,而灰金行藥及所爲之事,德峻等處,若一捉問,則可以一一現發之說,已發於盛節結案之招。且以鞫廳別置文書中益標所供觀之,崇祚以爲,汝將徒恃領相之眷,而能爲仕宦乎等語,使德峻恐喝於渠,故自此往來金家云。又曰,崇祚·德峻,往往以聚銀行貨於世相等說,言及於渠云。又曰,德峻,每言國家病患非常,老論必無慮云。卽此三款,可知其協同,灰金共圖不軌之狀,明白無疑,而鞫廳之尙不請刑,有乖於按獄之體。請罪人李德峻,令鞫廳以此三款添入問目,嚴刑得情。上曰,依啓。
趙鎭禧所啓,請李翔所復官秩亟命還奪。措語同前上曰,勿煩。
又所啓,請還收㮒·煥·爀職牒還給之命。措語同前上曰,勿煩。
又所啓,臣卽伏聞昨日筵中,因大臣陳達,有聖復還發配所之命,臣竊以爲乖國體而拂人心,莫大於此也。噫嘻痛矣,前冬之事,尙忍言哉?聖復之疏出,聖上不安於天位,東宮流涕而罔措,使我國家,幾不得保有今日,則爲諸賊之嚆矢者,聖復也,爲聯箚之根脈者,聖復也。此固國人之所同仇,王法之所必誅,而況且疏製於尙吉,賂給於世相之說,狼藉於逆招,則鉤得鬼蜮之情狀,快正斧鉞之常刑,揆諸邦憲,斷不可已者。臣向與同僚,果爲論啓,而聖上,卽賜允從,鞫廳亦已拿來之後,一不平問,直請還配,不但擧措之顚倒,聽聞之駭惑而已。雖以大臣所達見之,旣曰,直爲正法,可也,則此賊之罪不容誅,大臣亦已知之,而遽以直可正法之罪,無端還配,尤豈非失刑之甚者乎?論其彰著之罪,則必曰,萬死無惜,而終歸寬貸之儀,究其陰慝之情,則端緖幾盡綻露,而諉無可問之事,再三酌處,不憚煩屑,而終使覆載難容之賊,乍往乍來,獨保首領於懲討方嚴之日,則將何以慰兩宮之心,伸沐俗之義,而亂賊益無所懲畏,輿情終不可厭服。請亟寢聖復還發配所之命,仍令鞫廳嚴刑得情,夬施典刑。上曰,勿煩。
又所啓,啓迪之所負犯,罔非人臣之罪,聖明亦已俯燭其陰懷不測之心,而至於趙松可殺之說,旣因逆松自明之招,綻露無餘,則其爲明的,實非推諉援引之比也。果無變通逆閹首尾相關之事,則松之偸銀,何由聞知,而恚恨之極至於欲殺乎?卽此一款,可驗其逆狀之明白,鉤得陰凶之情節,快施斧鉞之常刑,揆諸邦憲,斷不可已者,此當初請鞫之啓,所以發也。如使鞫廳,果有別般意見,則拿來之日,初不請刑,容或可也。旣已循例請刑,再次加訊之後,徒事抵賴,無他可恕之端,而今乃諉言階之已絶,徑請後日之稟處,不但獄體之顚倒,王章乖舛而已。終使情同世相之賊,不得發其凶肚逆腸,而獨保首領於諸賊駢誅之日,則亂逆之徒,益無所懲畏,輿情之憤,終不可沮抑。請亟收稟處啓迪之命,仍令鞫廳更加嚴刑,期於輸情。上曰,依啓。
朴弼夢進伏曰,臺臣,纔陳聖復之啓,而自上不爲允從,臣有所懷,敢此仰達。當初聖復,略施刑訊,還發配所,故公議拂鬱,而其時則端緖不至如今番之彰露矣。到今疏製尙吉,賂給世相之說,狼藉於逆招,事端畢露無餘,初不拿來則已,旣已拿來之後,一不訊問,旋又還配,非但事涉顚倒而已,亂逆之徒,將無復懲畏。此非持難之事,亟賜允兪,以爲嚴鞫輸情之地,何如?出擧條上曰,依爲之。諸臣,聽瑩未詳。金東弼進伏曰,以依爲之爲敎乎?上曰,唯。
崔錫恒進伏曰,親臨殿講,所以激勵士子之擧,故落點周易者,前例然矣。今番則以書傳落點,論語亦或有落點者,書傳則雖是聖經,而至於論語,非經也。不必落點,故敢以先朝殿講時落點周易之例,仰達矣。上無發落。
趙泰億所啓,臣於頃日王世弟入學時,與大司成李師尙,往留泮中,齋生輩,皆以殿講之久不行爲觖望,請臣等之陳稟,而此非自下煩請之事,故不敢仰達矣。今日有此盛擧,儒生輩庶可慰悅,而有所激勸矣。第竊有嘅然者,敢達。京華士子,置簿其名於四學,常時使鄕儒,替留守齋,及至如此之時,則特以其名之在於置簿,輒爲入參,鄕儒輩喫苦守齋,積功力學,所望者唯殿講,而亦不得書名於單子中,誠甚可矜。且京華士子,科擧之路甚廣,非比鄕儒輩之只望殿講而已,不入齋而冒參,有同開封府戶籍,道理亦爲未安。自今爲始,必以常時守齋之人,書入於殿講單子,而受點應講之意,申飭四學兼官,定式施行,何如?上曰,依爲之。出擧條諸臣,遂以次退出。
上在昌德宮。停常參·經筵。
辰時,日有左珥。
南就明啓曰,明日常參·經筵,取稟。傳曰,停。
又啓曰,左承旨朴熙晉,右承旨沈珙,左副承旨朴弼夢,今日病不仕進,竝牌招察任,何如?傳曰,允。
金東弼啓曰,憲府多官,或未肅拜,或陳疏未承批,實錄廳入直呈辭,書筵進參,今日鞫坐,無進參之員,除實錄廳入直外,竝卽牌招,以爲推移參鞫之地,何如?傳曰,允。
又啓曰,掌隷院,以詞訟重地,堂上久無行公之員,新除授判決事李明彦,卽爲牌招察任,何如?傳曰,允。
又以內乘,以提調意啓曰,御乘馬求得次,理馬梁福,入送於燕京事,啓下矣。梁福,受情債事發除名,改以理馬任守贊定送之意,敢啓。傳曰,知道。
領議政趙泰耉三十四度呈辭,傳于南就明曰,安心調理。
備忘記,傳于鄭楷曰,居首幼學丁來復,直赴殿試,進士朴璲,幼學金益濟,竝赴會試,進士金鼎臣,生員李聖運,幼學崔泰斗,幼學鄭來臣,幼學李宅心,各給二分,幼學柳益春,黃筆五柄·眞墨三笏·注紙四卷賜給。
有政。吏批,行判書李光佐鞫坐進去,參判鄭齊斗在外,參議李眞儒進,同副承旨鄭楷進。兵批,判書李肇進,參判金重器病,參議朴彙登進,參知朴澄試官進,同副承旨鄭楷進。
吏批啓曰,判書李光佐鞫廳進去,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,新除授龜城府使鄭道元戶奴呈狀內,奴矣上典,得除本職,無兄弟獨身,父母年俱七十,法不當離側遠赴云。係是法典所載,不可仍令赴任,改差,何如?傳曰,允。
兵批啓曰,及第金承賢,軍兵金守爀·韓孝光·林茂淑·尹順永·朴天翼等,五十年從軍之功,俱有加資之命,而係是軍兵,何以爲之?敢稟。傳曰,加資。
以李德隣爲榮川郡守,柳鳳齡爲天安郡守,趙駿命爲戶曹佐郞,安相朝爲刑曹佐郞,鄭壽期爲修撰,禁府都事具爀,尙衣別提李道顯相換,刑曹佐郞姜碩泰及漢城判官李敬躋仍任事,承傳。柳述爲司諫,李復休爲龜城府使,以姜鋧爲副摠管,金始煥爲副摠管,李復休爲羽林衛將,南益華爲兼司僕將,李潚爲忠州營將,白守一爲晉州營將,尹㝚爲北評事,金弘機·尹鳴最·金時相爲僉知,任道升爲景福假衛將,趙龜命爲侍直,尹東源爲洗馬,辛最彦爲四山監役,金楚寶爲平薪僉使,副司果李衡秀,副司勇金夏英·尹忠敎,平安中軍閔弘洙單付。
兵批,承旨啓曰,晉州營將白守一,時無加資之命,何以爲之?敢稟。傳曰,加資。
備邊司薦望,開城留守,尹行敎·柳重茂·任舜元。
以右承旨沈珙牌不進罷職傳旨,傳于朴弼夢曰,推考傳旨捧入。
以判決事李明彦,掌令李景說,持平金始燁等牌不進罷職傳旨,傳于朴弼夢曰,推考傳旨捧入。
朴弼夢,以義禁府言啓曰,卽接月令醫員蔣世貞手本,則保放罪人洪重福病勢,今已向差云,還囚之意,敢啓。傳曰,知道。
鄭楷,以忠勳府言啓曰,本府都事李德隣,年少勤幹,且解事務,又於錄勳都監差下郞廳矣。今日政,除拜榮川郡守,若失此人,盟府凡事,實無收拾之勢,都監擧行之事,亦且苟簡,還爲仍任,以爲責成之地,何如?傳曰,允。
又以監試初試一所應辦官,以試官意啓曰,昨日收券後,監試官踏印之時,更爲計數,則才字讚字形字三軸,皆有一張之剩入,今方循次考試,此雖出於紛沓倥偬,保未覺察之致,而科場事體重大,當該收券官,推考警責,何如?傳曰,允。
又以吏曹言啓曰,龜城,以邊地災邑,府使不可不擇送,而今日政,新差府使李復休,同時又拜禁軍將,當此凶歲,字牧之任,得人甚難,李復休所授禁軍將,今姑改差,龜城府使仍任,何如?傳曰,允。
又以錄勳都監言啓曰,都監郞廳前司果李衡秀,監造官前侍直尹忠敎,前參奉金夏英,時無職名,付軍職冠帶常仕,今朔爲始,散料磨鍊題給之意,敢啓。傳曰,知道。
又以禮曹言啓曰,今此玉山府大嬪祭用生獐,依仁嬪祭需例進排事,所當分付,而取考本曹謄錄,則仁嬪祠宇祭用生獐,以代用事仰稟,而以價本輸送判下,今則何以爲之?敢稟。傳曰,依仁嬪例爲之。
又以禮曹言啓曰,因筵臣所達,德興大院君奉祀子孫中可合者擇定事,命下矣。大院君奉祀,自河原君,至同敦寧李挺漢,連以嫡長子相傳,而挺漢無子,以同生弟錫漢,長子弘逸立後事陳疏,顯廟特命依施。弘逸子世禎死後,其子明佐,以應爲奉祀之人,又已罪死,今若立世禎之後,則筵臣,以干犯科獄爲言,若立弘逸之後,則世禎罪名,雖不可上奉大院君之祀,亦不當竝絶其父子之倫。以此言之,則弘逸,先爲罷養,更爲挺漢立後然後,方合於筵臣所陳移宗之言,而顯廟朝特定繼後之事,到今罷養,有非臣曹所敢擅便,議大臣稟處,何如?傳曰,允事,命下矣。議于大臣,則右議政崔錫恒以爲,大院君奉祀移宗事,因筵臣所達,該曹以議大臣稟處事,覆啓允下矣。奉祀孫李挺漢無子,以其三寸姪弘逸繼後,承襲爲都正矣。弘逸死後,其子世禎,繼爲都正,世禎又死,其子明佐,當爲承襲,而今此鞫獄,承款正法,法當罷繼。筵臣則以爲,世禎,旣是干犯科獄之人,不當奉祀,陳達於筵中,禮官則以爲,世禎,雖不可奉祀,亦不當竝絶其父子之倫,弘逸,先爲罷養,更爲挺漢繼後,方可移宗,而顯廟朝特命繼後之事,到今還罷,不敢擅便,有此收議之請。弘逸之無端罷繼,世禎之絶其倫常,揆以事理,俱涉難處,而第念弘述,以罪犯大逆,至於孥籍,則弘逸,以弘述之兄,雖緣出繼,倖免緣坐,上奉大院君之祀,其在法理,實爲重難。自弘逸以下子與孫,竝罷繼後,令宗簿寺大院君長派子孫中,計其代數,極擇可合人,更爲出繼於挺漢,使之奉祀,恐合事宜,而事係重大,非臣淺見所敢臆斷,惟在聖上酌量而處之。伏惟上裁。領議政趙泰耉,病不收議,領中樞府事金宇杭,左議政崔奎瑞,在外不得收議,大臣之意如此,上裁,何如?傳曰,右相議施行。
朴弼夢,以義禁府言啓曰,當此鞫獄多事之時,本府都事,不可不備員,出使都事李道顯,令該曹口傳閑官換差,何如?傳曰,允。
吏曹口傳政事,氷庫別提朴弼謨,義禁府事李道顯相換。
又以兵曹言啓曰,日昨一女人,從崇禮門門隙入來,極爲驚駭,故分付郞廳,使之巡檢,各城門一一看審,則回告內,崇禮門門底磚石,爲輪蹄所磨,日就低陷,就其最深處尺量,則幾至七寸許,今若拔其磚石,入土堅塡,仍排其石,則可無罅隙出入之弊。水口門,則門底磚石,或無或陷,改排磚石,似不可已。興仁門,則水道不低,年年爲潦水所沈,門板下端,腐傷缺落,小兒輩亦可出入云。莫重城門,如是虛疎,誠爲可慮,分付繕工監,卽爲修改,而亦令分授軍門,著實看檢擧行,何如?傳曰,允。
都承旨南就明疏曰,伏以,臣無似,猥辱殊眷,辭單累瀆,每靳恩遞,徊徨感激,他不暇顧,黽勉供職,捱至七朔,不復敢以疾病廉義爲辭,而第臣父母墳山及主祭之家,俱在湖中三日程地,去二月初,呈單受由,以爲暫時往來之計矣。其後朝家,連有事故,且此夙夜之任,實非一日瘝曠之地,帶職遠赴,有所不敢,趑趄至今,而臣之懇迫之情,有不能自已者。趁此未凍寒前,欲一往省,玆敢不避煩猥,復申哀籲。伏乞天地父母,俯諒微誠,因前給由,俾伸情理,且許先遞臣職,以便公私,不勝萬幸。答曰,省疏具悉。卿其勿辭,依疏辭往省焉。
吏曹判書李光佐,參議李眞儒疏曰,伏以,臣等,於昨夕,伏見諫臣之啓,謂臣等,爲前承旨李明彦便私之地,出爲白川守,論斥甚峻,至請重推,不勝瞿然之至。臣等與明彦,俱相善,明彦,恒以通籍逮偏母,而竟闕一邑之養,爲至痛,竊獨語臣等曰,設使吾三千釜,今焉用哉?適行遷葬銘翣,將復出地上,及是時,借斗大一小邑,得以官享,行朝夕饋奠,庶以少雪平生之恨,語未卒而淚已在眶,臣等誠不忍恝然於此,曲循其願,首擬於郡觖矣。今臺議之咎責至此,至以不念民事,政格乖當爲言,臣等待罪銓衡之重,循私㓕公,乃若是,則尙安敢一日抗顔,重速頓頑奊詬之譏乎?今爲開政,天牌降臨,不得不趨詣闕外,煩冒於推緘,未勘之前,臣等之罪尤大。伏乞聖明,亟命遞臣等之職,勘臣等之罪,以嚴朝憲,以安私分,不勝幸甚。答曰,省疏俱悉。諫臣之啓,不爲深嫌,卿其勿辭,從速行公。
大司憲金一鏡疏曰,伏以,臣之不肖無文,同朝之所共悉,聖明之所俯燭,而猥忝館閣,適値主文之臣有故,前後應製,非止一再,瘡疣百出,訾謫盈世。臣竊內省,不覺汗顔,矧復異國奏文,何等重大,而臣輒代撰,眞若己任者然也。當初槐院提擧之請,以臣製進,蓋慮大提學趙泰億,出外未還,遲速有不可知矣。今則還朝有日,無故行公,臣何敢不思越俎之嫌,每每替當於不可當之地哉?伏乞聖明,亟令該院屬諸文衡,趁卽擧行焉。答曰,省疏具悉。卿其勿辭,從速撰進。
礪城君楫疏曰,伏以,臣於年前,遭妻喪,權瘞淺土,殆近一紀,臣自山陵罷歸之後,始爲永厝之計,占得一穴於抱川先塋之側,將以今月二十五日,改行緬禮,臣當前期出往,經紀凡事,而猥忝崇品,不敢任意往來,玆冒萬死,仰陳私懇。伏乞聖明,特循國典,俯賜寬假,俾大事獲完,私情獲伸,千萬幸甚。答曰,省疏具悉。卿其依疏辭往省焉。
上在昌德宮。停常參·經筵。
夜二更,月入東井星。
鄭楷啓曰,明日常參·經筵,取稟。傳曰,停。
又啓曰,來二十一日輪對日次,取稟。傳曰,停。
領議政趙泰耉三十五度呈辭,傳于朴弼夢曰,安心調理。
朴弼夢啓曰,判決事李明彦,昨日只推之下,尙不出肅,更爲牌招察任,何如?傳曰,允。
鄭楷啓曰,本館上番副校理臣李明誼,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
備忘記,傳于鄭楷曰,列聖御筆印出時,提調判書趙泰億,熟馬一匹,校正官博士洪啓相,半熟馬一匹,陪行官校理朴思一,兼校理柳弼恒,著作高處亮,各兒馬一匹賜給,模寫寫字官洪德基,題目寫字官李壽長,竝東班職除授,次知唱準,副司果池溟發等十員,畫員張文燦,令本衙門高品付祿,其餘員役工匠下人等,令該曹米布從優磨鍊題給。
備忘記,傳于鄭楷曰,惠陵石物追排都監堂上,判書韓配夏,參判柳重茂,竝加資,郞廳佐郞鄭重海·金垈,竝陞敍,正郞張斗周,兒馬一匹賜給,佐郞成孝錫,上弦弓一張,監造官副司勇徐命杰·朴弼禹·沈維賢,監役官崔尙復,別工作奉事趙重昌,竝六品遷轉,已出六品者陞敍,相地官敎授鄭倬,上弦弓一張,領役部將金翊聖,邊將除授,奏時官前直長趙相完,副司正慶禹昌,各不粧弓一張賜給,員役工匠下人等,令該曹米布分等磨鍊題給。
朴弼夢啓曰,三司來詣請對矣。傳曰,引見。
金東弼啓曰,參鞫臺官,今方詣臺辭避,鞫廳,將不得開坐,推案姑爲還入之意,敢啓。傳曰,知道。
鄭楷,以禮曹言啓曰,卽接大嬪祠宇造成監役官所報,則祠宇基址,聚賢洞崇善君家舊基,及鄕校洞完豐府院君家兩處,與次知中使,眼同看審云。此兩處中,以何處爲定乎?敢稟。傳曰,完豐府院君家,宜矣。
又以錄勳都監言啓曰,典設司別檢吳彦胄,差下監造官矣。闕內入直,與外司有異,都監兼察,不無窒礙之端,分付該曹,閑官相換,何如?傳曰,允。
金東弼,以義禁府言啓曰,本府新差都事朴弼謨,身病甚重,不得行公云。當此鞫獄多事之時,不可等待其差歇,都事朴弼謨改差,其代,卽令該曹口傳差出,何如?傳曰,允。
掌令韓在垣,正言李廣道啓曰,鞫廳罪人尹慤,潛出公貨,密贊凶圖之狀,三出賊招,畢露無餘,此臺啓之所以峻發,而聖明之卽賜允許者也。惟當日請加刑,期於輸情,而乃於一次加訊之後,姑爲仍囚,以待結末之議,遽發於完席。臣等以爲慤之情犯,旣如是狼藉,則無端停刑,大咈群情,以此違覆,終不擧手,而大臣,不以臣等之言爲有無,不變前見,至於議啓,臣等之疲軟見輕,不能有無之狀著矣。何敢一刻仍冒於臺次乎?請命遞斥臣等之職。答曰,勿辭。
朴弼夢啓曰,掌令韓在垣,正言李廣道,再啓煩瀆,退待物論矣。傳曰,知道。
又啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
壬寅十月十七日未時,上御熙政堂。承旨持公事,三司請對,慶尙監司同爲入侍,大司憲金一鏡,慶尙監司李廷濟,左副承旨朴弼夢,校理李明誼·權益淳,修撰趙翼命,正言趙鎭禧,假注書李日躋,記事官申致雲·尹容。
金一鏡·趙鎭禧,請圍籬安置罪人泰采亟令按律處斷。措辭見上上曰,勿煩。一鏡曰,此乃一國臣民萬口公共之論,殿下一向靳兪,臣等雖萬萬無似,職忝三司之列,論一逆臣,而惟其不誠不忠,尙未能感回天聽,此則臣等之罪也。殿下雖欲曲加容貸,祖宗朝三百年所傳守之三尺,殿下獨奈何一朝而壞之乎?且臣又有所達矣。向時敎文,旣以四凶之罪,播告八方,然此則猶是國中之事,雖未能及今勘斷,從後正律,亦或可也,而今者陳奏,卽傳示異域之文,其中固當臚列四凶,而三凶,旣先伏法,一凶獨爲漏網,於此處,其將何以措辭耶?殿下若不允許,此後凡事,節節難處,此臣等所以糾率三司,更此力請者也。趙鎭禧曰,此乃一國萬口之所共誦者,果如一鏡之言,而殿下尙今靳兪,邦章之乖舛,人情之憤鬱,姑捨勿論,陳奏之行,今將垂發,而咨文,尙未撰出,蓋四凶之中,或伏刑章,或保首領,大段有逕庭處故耳。伏望快賜允兪,俾使國事,不至有掣肘之歎,幸甚。李明誼曰,以泰采事,三司之合辭爭論,前後凡幾度矣。今日則事體尤有大段礙掣者,其逆情,旣已陳奏彼國,而若曰等是四兇,三則刑,一則否云爾,彼必笑之曰,東方,素稱禮義之國,有何顧忌,而用刑之際,輕重若是云,則其見譏於夷狄,亦不少矣。殿下何不念及於此耶?上曰,勿煩。一鏡曰,殿下,每以勿煩二字,答群下苦口之爭,臣等實莫敢知聖意之攸在也。卽今使行期日漸迫,奏文尙不撰進,使事將大段狼狽,今日則若不得請,臣等亦不敢退矣。趙翼命曰,泰采之罪,尙不勘處,奏文之中,亦不當曰已爲勘處,彼人若問之曰,三兇旣已先死,一凶奈何獨生云,則其將以何辭爲對耶?以我東禮義之邦,終不能快正一逆臣之罪,至使夷狄之人,笑之以刑章之乖舛,則此亦豈非大羞恥事乎?權益淳曰,此事不須多言,奏文之難於爲辭,猶是歇後事,異國之譏笑,亦猶歇後事,而凡國家之所以扶持而爲國者,只賴三尺之法而已。三尺一壞,則終將國不國矣。今日若正泰采之罪,則固可以有光於簡冊,而若其不然,則臣恐萬代之譏,終不可以免之矣。李明誼曰,益淳所謂異國譏笑,猶爲歇後之語,亦有所不然者。凡王者之待夷狄,必以信之一字,今者四凶之罪,固當殺無赦,而今若曰不殺,則固不能成說,若不殺而謂之殺,亦不誠甚矣。因此一事,以致失國朝之信,貽外國之笑,則亦豈少事也哉?趙鎭禧曰,此事,實不可使聞於隣國也。如許凶逆,終不能正其刑章,則君臣之防,從此大壞,彼人耳目甚長,我國大小事,莫不聞之,此事亦當不待奏文,必將聞而笑之矣。上曰,勿煩。朴弼夢曰,三司之臣,旣皆竭誠苦口而爭之,小臣別無可白者,而第伏念人君,以藐然一身,臨于億兆民庶,民庶之中,豈無强暴獰兇者,而惟其畏憚於分義紀綱,莫敢料其强暴獰凶之心。今者泰采之所犯,何等罪逆,而儻不能明正其法,則分義大壞,紀綱大紊,向所謂畏憚者,將掃盡而無餘矣。亂臣賊子,將接踵而起,以一泰采不能正法之故,啓此千萬代亂賊之釁,豈不痛惋?且聖上,於金一鏡之疏,批以奏文斯速撰進爲敎,而泰采之罪,旣不明正,則一鏡,雖欲撰奏文,其何以措辭成說乎?此是一鏡職掌,而係是目前切急之事,一鏡之如是力爭,亦以此也。一鏡曰,臣猥承代撰王言之命,況此乃傳示外國之文字,尤當推演聖意,無或見譏於遠人,而今以泰采一事,實不知所以措辭,使行將發,文尙未就,不但事體之極爲苟艱,臣亦惶恐極矣。祖宗三尺之法,將盡壞,而殿下不之恤焉,異國夷狄之人,將見笑,而殿下亦莫之卹焉,臣實悶鬱抑塞之至。上曰,勿煩。一鏡曰,殿下一向以此二字,堅拒臣等之力請,臣等實沓沓矣。
又所啓,請逆魁頤命,竝令攸司亟行斬屍,明正典刑。措辭見上上曰,勿煩。
金一鏡啓曰,請門黜罪人李喜朝亟命極邊遠竄。措辭見上上曰,勿煩。朴弼夢曰,喜朝事,如是久靳允兪,尤不勝抑鬱之至。夫喜朝姦毒妖惡,卽國人之所共痛嫉者,而凡所以譸張邪說,鼓動群聽,喜朝莫不輒爲之首焉。特以多勢之故,濫竊儒名,古今天下,寧復有如許,而以儒爲名者哉?實是萬不近似,而前後踐歷,罔非儒者之極選,豈不慨然?彼撑腸拄腹者,無非忘君死黨之心,何嘗有一毫向國之誠哉?此人,不可不亟施屛裔之典,而殿下尙不允兪,不敢知殿下之意,以爲彼嘗冒儒之名,其欲以待儒之道待之,而持難於臺臣之請耶?其在聖朝綜覈名實之道,尤不可不快允臺啓矣。上曰,勿煩。
又啓曰,請還收遠竄罪人閔鎭遠放送之命。措辭見上上曰,勿煩。
又啓曰,請故承旨金普澤追奪官爵。措辭見上上曰,勿煩。
趙鎭禧,請李翔所復官秩亟命還奪。措辭見上上曰,勿煩。鎭禧曰,此啓尤異於他事,千古以來,安有如翔者,而冒充此職者乎?閱月爭執,尙不蒙允,此啓尤不可一日留者,今日必賜快兪,是望。
又啓曰,請還收㮒·煥·爀等職牒還給之命。措辭見上上曰,依啓。朴弼夢曰,聽瑩矣,依啓乎?上曰,唯。
朴弼夢,持公事進前而伏,仍讀黃海監司催促白川郡守李錫祿狀啓。仍曰,李錫祿,旣已仍任戶曹正郞,則催促狀啓,還爲下送之意,敢達。上曰,唯。
又讀黃海監司狀啓牟麥待明春捧上事。踏啓字。
又讀禮曹故佐郞李萊妻申氏,請立後事訖。仍曰,觀此辭意,渠之私情,誠爲憫惻,而兩邊父母,旣已皆死,有違法例,勿施之意,達之矣。仍起拜曰,小臣,因此事而有所懷,惶恐敢達矣。凡人家立後事,每多紛紜,故若父母俱歿,與受不明者,該曹援例防塞,而第念存亡繼絶,亦王政之所宜軫念,而不可一切防之也,故曾在先王朝,多有特爲立後之敎矣。近來立後公事中,其形勢,則無甚異同者,而或踏啓字,或命立後,則處分,恐似班駁,此公事則何以爲之耶?上曰,特爲立後。弼夢曰,旣下敎矣。然則前此立後公事之自下防塞,而踏啓字者,一倂更入,爻周啓字,皆許以立後乎?上曰,唯。
李廷濟曰,臣以萬萬無似,猥當藩任,嶺南事務,比他最重,今年凶歉,振古所無,如臣不才,萬無彈壓接濟之勢,夙宵憂懼,罔知攸措。凡事,當竢下去後觀勢狀聞,而措置賑政,一日爲急,辭陛下去,當在再明,不可無一二稟定之事,敢此請對,極爲惶恐矣。嶺南不幸,年年設賑,而今年則比前尤甚云,明春賑民之策,實無措手之路。農民救活,惟在於新分還上之盡數畢捧,嶺南則,自前民習頗佳,元無國穀難捧之患矣。近仍連歲荐飢,民習亦異於前云,而守令,若能盡心善捧,則新分還上,萬無未收之理。還上居末守令,自有當律,而歲改之後,雖罪守令,無益於捧糴,臣下去後,大小各邑中,不善捧糴,多有未收處,這這詳審馳啓,以爲各別論罪之地。至於各年逋欠,分等狀啓後,自廟堂,有最久年條收捧之令,而如今年荒歉,則萬無舊逋收捧之勢,徒益民心之渙散,以畿邑事,可知矣。無寧自廟堂,初不出令之爲宜,敢此仰達。上曰,依爲之。
又啓曰,卽今生穀之道,頓無他策,凡係料辦等事,無非割肉充腹之道,決不可爲也。本道還穀,一自北關耽羅移轉之後,元數甚縮,亦甚可惜,而一道之內,許多無土飢民,不忍立視其死,依前例常賑兩廳耗穀,取用於無土飢民白給之資,而臣營句管別會耗穀,計除一年需用外,與常賑耗穀,全數取用於飢民白給之意,敢此仰達。上曰,依爲之。
又啓曰,嶺南沿邊各鎭所在別餉米,乃是早晩緩急之需,朝家固不當移動取用,而目今地部經費,亦且切迫,乃有別餉米稟請取用之擧,本道形勢,若不至於萬分地頭,則成命之下,藩臣事體,惟當奉行之不暇,而嶺外億萬蒼生,方在涸轍魚喁之中,日望朝廷之救活,而朝廷,旣無船粟往哺之勢,道內穀物,又爲取用,則萬萬不當。且朝廷,以經用之不足,取來邊上待變之穀,不可使聞於隣國也。別餉米一萬石上納事,特令停止,以補明春有土飢民還上分給之地事,敢此仰達。上曰,依爲之。已上三段,皆出擧條
又啓曰,倭館重修事,因萊府狀啓,上年冬初,自備局,覆啓許施,而朝家稟請劃給儲置米九千石,使任譯輩料理取贏,以備物力之意分付,而任譯三人,前後下去,已過半年,尙無停當始役之擧,渠輩間或直爲手本於備局,一向延拖云,聞甚駭異。臣取見備局所在倭館事前後文書,則倭譯輩,果爲數次直報,事體至爲猥䙝矣。凡有稟旨朝廷之事,則或自萊府,或自營門,隨其任譯輩所訴,狀請變通,事體當然,渠輩何敢直爲手本於備局,略不顧難耶?紀綱所關,不可不嚴治防禁,任譯等,待臣到營後,拿致治罪,而當初儲置米出給取贏,補用公役者,朝家亦出於不得已之致,而九千石料理之際,不但弊端滋甚,本色捧納,亦甚極難,必有全失之弊,亦多苟簡之歎。且倭館修理,雖甚緊急,任譯輩每以倭人,憑藉爲言,而馬島倭人,衣食契闊,全賴於本道,則今年凶荒,渠亦無不知之理,當此大無之歲,賑民之日,何可以經紀重役乎?必以此意,使任譯輩,別爲責諭於館倭等處,臣下去後帶去軍官及邊將中解事一人,與萊府所屬,眼同更爲摘奸,修改各處及容入物力,預爲磨鍊,儲置米九千石,存本取贏事,亦別爲商量修改,早晩亦爲停當,狀聞後始役事,敢此仰達。上曰,依爲之。
金一鏡曰,大院君奉祀移宗事,向日常參時,旣已稟達,而大臣,因該曹之啓,亦已收議矣。此事事體重大,不容少緩,亟命諸宗班二品以上與禮官,齊會于公廨,使禮官收議于諸宗班,極擇議定,斯速擧行之意,分付,何如?上曰,依爲之。出擧條
金一鏡曰,聖復刑訊事,臺啓蒙允已下之後,則鞫廳,固當卽爲加刑。且臣向日參鞫時,尙吉製疏之說,出於鞫案,大臣亦以加刑爲宜云矣。卽今成命旣下之後,尙不擧行,未知緣何事故,而聖復之罪,不待更爲臚列,而卽國人皆曰可殺者也。斯速嚴刑鞫問之意,令鞫廳擧行,何如?上曰,好矣。一鏡曰,然則斯速擧行乎?上曰,依爲之。以榻前下敎,出朝紙
金一鏡曰,臣以行藥宮人査出事,前已再次陳達,則自上有紛擾中忘却之敎,又有留意之敎,故顒俟已久,尙無處分,賊婢尙在宮掖之間,其爲憂慮,何可勝言?勿復持難,卽出付攸司,實是群下之望也。上,小避,諸臣退出階下,少間復入侍。朴弼夢曰,俄者以逆婢事,一鏡旣已發端,而未及畢其說矣,臣請繼陳之。夫雲澤兄弟,爲行藥主人之說,狼藉於鞫廳文案,而拿囚許久,尙不施刑,輿情,孰不憤惋,而今此行藥之賊婢,旣露其姓矣。聖上,亦有査出之敎,迄無出付攸司之擧,尙今隱在於肘腋之間,未知陰兇之計,發於何時,豈不澟然而危懼也哉?金一鏡所達,不可不深念,速爲出付之意,敢此更達之矣。上曰,勿爲煩瀆,一鏡曰,向日有査出之命,今日則下勿煩瀆之敎,今日與向日,何爲而頓異也?殿下置此妖婢於宮掖之間,而不爲之防患,則豈不爲萬萬危道也哉?趙鎭禧曰,宮禁肘腋之間,藏此妖逆之婢,而不爲之査出,則此實宗社罔極之憂,留一日則爲一日之憂,留一刻則爲一刻之憂,而惟彼自外而治逆者,猶不免爲第二件事也。儻殿下,今日快允諸臣之請,則宗社罔極之憂,方可除矣。權益淳曰,今日諸賊,孰非逆也,而至於行藥蹊逕,尤極陰兇,況此妖逆之婢,隱在於咫尺肘腋之間,何等危急,而殿下,今日以勿煩瀆之敎,拒諸臣査出之請,臣等之抑鬱極矣。今日此請,較諸自外治逆之事,尤豈不緊重,而殿下又何爲而發此敎耶?李明誼曰,大凡治逆,所以嚴峻不容少緩者,只是爲宗社也,爲聖躬也。雖其在外而在遠者,猶當汲汲治之,如恐有不及之患,況此禍根,近在於宮掖之內,則其爲隱憂,尤當如何?此金一鏡之請所以發也,而聖上,乃有勿煩瀆之敎,臣實未曉聖意之攸在也。惟願速速査得,出付鞫廳。趙翼命曰,諸臣旣已備達,小臣更無可白,而第臣之所慨然者,聖上於向日,明白有査出之敎,而今日之敎,則乃反如是,實不審聖意之所在也。朴弼夢曰,俄亦白之,而灰金之說,不特遍騰街談巷謠而已,至出於鞫案,則雲澤兄弟之爲行藥主人,豈不明的狼藉,而方且置之於半生半死之間,不爲之窮覈,噫,交通幽陰之逕,自是渠家傳授之伎倆,況且渠亦自知爲机上肉,敢爲死中求生之計,則何變不圖,何慮不生,而又有此妖婢,隱伏於宮闈之中,而不許査出,則宗社安危之機,實迫於一吸一呼之頃,豈殿下獨不念及於此耶?一鏡曰,治獄之法,雖在千里之外者,必須促定其拿致之限者,或慮其變從中生也。矧玆妖婢之在於至近至密之地者,尤可不汲汲査出乎?非不知煩瀆之極爲惶悚,而蓋亦不得已也。鎭禧曰,使此妖婢,抱其鴆毒,潛伏於宮闈咫尺之間,而端緖旣發之後,尙不査出,則其恐懼肆毒死中求生之計,益甚於端緖未發之前矣。雖自外治逆之法,十分嚴峻,妖腰亂領,咸伏邦典,而猶不免爲外也末也,而只此一事,實爲宗社無窮之憂。儻殿下,於今日諸臣之請,快賜允兪,永絶禍根則幸甚。上曰,勿煩。一鏡曰,殿下之殿坐時刻,亦旣久矣。臣等亦豈不知聖躬之勞,而敢此煩瀆而不知止者,蓋亦出於抑鬱切迫之至也。夫行藥之云者,極其陰祕,凡於杯酌之間,飮食之中,暗售凶心,潛逞毒手也。故發覺最難,而今則適有天幸,能自發覺,而群下旣已請出之矣,聖上亦免許給之矣。一日二日,尙此遷就,則惟彼死中求生之計,尤何所不爲之哉?臣之所以抑鬱而切迫者,此也。且此事,大臣請之,則曰當爲査出,臣等又請之,則曰,悤擾中忘之矣,今則曰,勿爲煩瀆。前後之聖敎,忽然頓變,臣等誠莫曉聖意也。弼夢曰,明誼曰,此不特宗社之憂自在而已,抑臣有慨然者。自古君臣之間,誠信爲貴,王者一言,關係重大,殿下於當日大臣·諸臣之仰請也,以査出爲敎,故臣等奉殿下一言之敎,日夜懸企,而今忽承勿煩瀆之敎,臣等誠不勝相顧愕眙也。査出逆婢,猶覺爲餘事,而殿下之誠信,不交孚於臣隣如此,臣實爲殿下慨然也。上曰,勿煩。一鏡曰,殿下之堅拒群臣之請至此,兩司不得不合辭而發啓矣。遂與趙鎭禧啓曰,行藥逆婢金姓宮人,趁卽査得,出付攸司事,曾因鞫廳大臣諸臣請對時陳達,自上開可之後,久猶寂然,臣等不勝悶鬱。頃於數次筵中,縷縷仰白,聖明,輒降兪音,擧國臣民,朝夕顒竢,今忽以勿爲煩瀆爲敎,臣等一陪憂慨,不知所以爲喩也。夫內懷霍顯之陰謀,潛處殿下肘腋之下,宗社無窮之憂,庸有其極?終不可晷刻緩忽。請行藥逆婢金姓宮人,査付攸司,明正典刑,以絶禍根。上曰,勿煩。明誼曰,治逆之法,亦自有內外緩急之異,惟彼群兇之鞫治者,猶可曰外而緩也,顧此妖婢之隱伏者,眞所謂內而急也。今殿下,宜察內外緩急之勢,而顧何靳惜於幺麽一賊婢,不肯卽允於兩司合辭之請乎?此實有宗社無窮憂,惟願亟賜允兪。鎭禧曰,此事,諸臣前已屢次陳達,而自蒙査出之敎,群臣莫不翹企,昨日不爲出給,則曰今日或當出給乎?今日亦不出給,則曰明日或當出給乎?日日如是,自爾遷就矣。今則兩司之啓,齊發於榻前,殿下之快賜允兪,卽臣等之望也。李廷濟曰,臣則猥承恩命,方出外藩,固不敢與議於朝廷事,而第此事,卽臣向日以該房承旨入侍時,所仰達者矣。査出之擧,不容少緩,國人之日夜所佇望者也。尙今遷就,此所以三司合辭而發啓,自上吐出黃水,則其行藥情節,旣已綻露矣。凡爲殿下臣子者,勿論上下大小,其所以憤痛之心,莫不欲食其肉而寢其皮矣。臣雖出外,此賊未査出之前,則寢食,豈能一息少安乎?弼夢曰,逆婢行藥之說,旣發之後,爲今日臣子者,所當沫泣飮血,汲汲然如救焚拯溺,不但合啓而已。雖至於伏閤庭請,何所不爲,而只恃我殿下出付之敎,竊謂出付之擧,非朝卽夕,故至于今遷就,此則固爲臣等之罪,而亦所慨然者。惟殿下,向日旣允之請,今乃忽復以勿爲煩瀆爲敎,此何等事也,而豈可若干爭執而已也哉?翼命曰,今此合啓,豈今日始可出之啓也?特以殿下,有屢次査出之敎,故尙今等待,而今日承此下敎之後,凡爲殿下臣子者,孰敢有一毫慢忽之意,而乃敢偃然退臥於私室乎?三司當齊聲而伏閤矣,大臣亦當庭請之矣。今日以後,擧措漸大,殿下何爲而獨不念及於此耶?殿下若不允從,則臣等亦不可以經退矣。一鏡曰,査出賊婢,出付鞫廳,明正其罪事,亟允兩司之請,何如?上曰,依啓。一鏡,起而拜曰,旣蒙允許矣。此則事體甚大,速速査出是望。諸臣遂退出。
上在昌德宮。停常參·經筵。
南就明啓曰,明日常參·經筵,取稟。傳曰,停。
朴弼夢,以都摠府言啓曰,今日內三廳武兼禁軍及軍兵等中日習射,請出標信。傳曰,知道。
領議政趙泰耉三十六度呈辭,傳于南就明曰,安心調理。
朴熙晉啓曰,右承旨沈珙,再昨違牌只推之後,昨今又不仕進,不但廳中之苟簡,事體尤爲未安,卽爲牌招察任,何如?傳曰,允。
傳于鄭楷曰,日寒如此,宿衛軍士,空石題給事,分付。
以右承旨沈珙牌不進罷職〈傳旨〉,傳于朴弼夢曰,推考傳旨捧入。
金東弼啓曰,今日鞫坐,兩司當爲進參,而無一行公之員,除在外實錄廳入直引避退待外,竝卽牌招,以爲推移參鞫之地,何如?傳曰,允。
以掌令李景說牌不進罷職傳旨,傳于朴弼夢曰,推考傳旨捧入。
吏曹口傳政事,以宋湜爲禁府都事。
鄭楷,以戶曹言啓曰,卽接昭顯宮守直內官先啓手本,則愍懷嬪合廟之後,獻官·享官·諸執事,自外差送行祭,則事體比前有別,正室修掃照羅赤二名定送事,啓下矣。本宮旣有守僕,則修掃等事,自可擧行,故曾在昭顯宮時,旣無定送照羅赤,而到今合廟之後,事體雖曰有別,前例所無,不可創開,手本內辭緣,安徐,何如?傳曰,允。
又以監試初試二所應辦官,以試官意啓曰,昨日終場收券官塡字後,監試官踏印之時,更爲考數,則肥字軸十張外,又有一張,今方循例考試,此雖出於作軸紛沓之際,偶未覺察之致,而科場事體重大,當該收券官,推考警責,何如?傳曰,允。
鄭楷,以吏曹言啓曰,親民之官,莫重於守令,而州郡之乏人,未有甚於近日,況今八路飢荒,尤不可不另擇。至於京司郞官,則雖係緊任,得人之難,猶不至於守宰,實有內輕外重之別,而近來朝綱漸壞,私意橫流,新除守令,若得弊邑,無意樂赴,則輒圖仍任,仍任之規,本由於久任責成,而有形勢擇燥濕者,間多有之。試以近事言之,天安·榮川,俱是湖·嶺難治之邑,故以漢城判官李敬躋,忠勳都事李德隣擇差矣。除目纔下,京兆盟府,相繼請仍而蒙允,京兆則猶是詞訟重地,而盟府,不過供給勳臣之所,顧何所關重乎?若此不已,則銓曹無以擇差守令,而字牧之任,將不免承乏苟充之患,其在嚴公體重選法之道,決不可因循弊習。天安郡守李敬躋,榮川郡守李德隣,竝仍任,其代次次仍任,何如?傳曰,允。
又以禮曹言啓曰,今此玉山大嬪改題主時,題主式卽當磨鍊以入,而陷中舊題,亦爲刮去改題,似不可已,敢此仰稟。傳曰,依爲之。
又以禮曹言啓曰,今此玉山府大嬪祠宇祭需,依仁嬪例封進事,已爲啓下矣。曾前仁嬪祠宇移安時,祭用生猪,自典牲署封進矣。今此改題主告由及還安祭時所用生猪,亦依此例封進,而今後無時別祭,定式擧行之意,分付,何如?傳曰,允。
又以戶曹言啓曰,嶺南別餉米,卽爲江都緩急之需,除出大同米,別爲儲置者,非如沿海各鎭堡舟師元軍餉之比也。昨年臣台佐,待罪江都時,以軍餉之耗縮,請以一萬餘石,送江都添餉矣。地部經費,百分窮竭,計無所出,前判書臣金演,以此米一萬五千石,勿送江都,輸納地部,以補經費爲請,發關本道之後,前監司兪命凝,請還寢,自備局,覆奏減五千石,以一萬石,待明春上送事,定奪矣。昨日,又仍新監司李廷濟啓達,有勿爲上送之命,此固出於聖上軫念本道賑政之盛意,而竊念本道年事,雖曰荒歉,穀物之有裕,甲於諸路。卽今道內所在賑恤廳·常平廳還上各穀,數過四十八萬,統營檢營巡營等穀,數亦不下數百萬,雖非此別餉米,各項還穀,如是優足,則賑穀,萬無難繼之慮。至於地部,則卽今見存穀數,僅支明年二月,而三月以後,則百官頒祿,軍兵放料,實無推移放下之路。國計之哀痛如此,而外方藩臣,不念此等事形,凡有上納,輒以留置爲事。雖以今番賑卹廳還牟移轉事言之,嶺南還牟留庫元數,乃十一萬石,而萬石移送之令,百般稱託,終至寢閣,此等擧措,不但大傷於事體,實非爲公共濟之義。今廷濟所達,又如此,此似出於未詳本道穀物多寡之致矣。本道穀物,若不足於賑資,則地部形勢雖急,豈不許留,而今則在嶺南,雖無萬石餉穀,不患於無穀,在地部,若失此穀,實無明春繼用之需,內外緩急之形,不啻較著。依前成命,嶺南別餉米一萬石,明年三月內,使之畢納於京倉,而毋復爲遷就延拖事,各別嚴飭本道,何如?傳曰,允。
大司憲金一鏡,持平金始燁啓曰,請門黜罪人李喜朝亟命極邊遠竄事。請還收遠竄罪人閔鎭遠放送之命事。請故承旨金普澤追奪官爵事。請鞫廳罪人尹慤,更加嚴刑鞫問,期於得情事。措辭竝見上掌令韓在垣,正言李廣道,引嫌而退,完席爭執,臺體當然,以此引嫌,無已太過,請韓在恒·李廣道,竝命出仕。答曰,不允。處置事,依啓。
右議政崔錫恒箚曰,伏以,臣於頃日常參時,以趙聖復事,陳達蒙允矣。日昨殿講時,因筵臣所達,允從臺啓,其在鞫廳之道,卽當奉行,而第臣於此事,終有所疑難於心者,玆敢冒昧一陳焉。蓋聖復之疏,實爲聯箚之根本,則輿情咸憤,萬口一談,臺閣執法之論,夫誰曰不可,而第念原其情狀,雖極絶痛,若比之聯箚,定爲節目之語,猶有間焉。指嗾一款,今無更問之端,而一向加刑,終至杖斃,則臣未知果合於按治之道也。至於添入問目,疏製尙吉云者,取考文書,則正植之招以爲尙吉干預云,而無製疏之語,賂給世相之事,聖復在囚時,正植自外言於尙吉,聖復還配後,尙吉之子覓給四五十兩云。聖復,初旣在囚,後又還配,何可謂與知,而至於訊問乎?夫好惡,人之常情,憤疾之心,顧與諸臣何異?且越海拿來,旋卽還配,擧措之顚倒,亦非不知,而當初酌處時,識者之議,大抵同然,又未有別樣事端,可以究覈,到今訊問,終未知其合宜。臣之意見,旣如此,何敢不盡其所見乎?伏乞聖明,留神裁處焉。取進止。答曰,省箚具悉卿懇。趙聖復訊問,誠甚得宜,則到今還收,未知其可也。仍傳曰,遣史官傳諭。
大司憲金一鏡疏曰,伏以,臣於再昨,略陳短疏,第旣有主文之臣,無故行公,則他人之決不容替膺其責,求諸道理,事體不啻較然。況陳奏異國,尤係重大,臣安得不守尸祝之分,容易下手於其間也哉?伏想聖明,俯賜鑑燭,宜不待臣之自言,而有所改命者矣。直緣臣疏語拙澁,旨欠明暢,未蒙開允之音,反以從速撰進爲批,臣誠錯愕失圖,實不知聖意之攸存也。凡國家大小文字,專屬文衡,或値有故,則兩館提學,不獲已代撰,蓋出於目前事勢之有所相掣者故耳。本無應行之事例,亦非冒當之職任,迺今提衡於文苑者,無恙自在,而以臣代之,寧有是理?抑又四兇之罪,未盡勘正,奏文措辭,殆不成說,臣於榻前,亦已備陳,堂堂吾東方禮義之邦,必取侮笑於氊毳之鄕,臣之手可斷,尙何可屈曲回互於遣辭之際,而輕自陷於忘君讐容國賊之科,爲不識分義之人哉?以此以彼,臣之自劃,已固。伏乞聖明,亟令該院趁速變通焉云云。答曰,省疏具悉。疏辭,令該院稟處。
司諫柳述疏曰,伏以,臣年衰病痼,久作床簀間物,累忝臺職,而一未起謝恩命,粗效職分,論其負犯,宜在誅絶,而尙賴聖明涵貸,得以善去其職,息偃在家,保養賤軀,生成之恩,頂踵難報。月前,復除泮職,以其職務閑冗,無所猷爲,尙可以養疾盤礴,故不敢復爲辭避之計,扶曳一謝,少伸臣子之職分矣。不意玆者,忽叨亞諫新除,臣聞命震惶,莫省所措,感恩怵義,固當趨承之不暇,而顧念耳目之寄,責任至重,非如閑慢差遣,可以備員充數。況今鞫獄,鎭日開坐,三司頻繁請對,以臣尸居餘氣,萬無策力奔走,開口論列之望,玆不得不疾聲哀籲。伏乞聖慈,俯加憐察,將臣新授職名,亟許鐫免,使殘喘少延,仍命攸司,勘臣前後逋慢之罪,使賤分粗安,千萬幸甚。臣旣不能出而供職,則宜不敢贅陳他說,而第於近日事,竊有所區區憂歎,不容終默,玆將草草數語,少效芻蕘之誠,惟聖明,少加省覽,不以人廢焉。夫恢弘職納,固人主之先務,而諫官·御史,乃言責之所寄,則雖其尋常糾劾之論,不可一向訑訑,聽之邁邁。況此頤·集之逆節,泰采之罪惡,固是神人之所同憤,王法之所不可容,而斬屍之啓,至累十上,按律之請,垂閱半載,天聽愈邈,尙靳一兪,徒聞三司合辭苦口,而畢竟聖批,惟下勿煩二字,群情無不抑鬱,臺吏亦爲沮報,此豈不大有歉於轉圜之盛德乎?不特此也。殿下,凡於臺臣之言,初旣允而許之,繼而大臣,有所駁白,則輒復撓而改之,從違累變,舒慘無常。向者頤·集按法之際,賜劍賜藥,其命不一,終至於失刑,近日啓迪之乍刑乍停,聖復之旋配旋鞫,不但國體之虧傷,必將有以執德不固,仰窺淺深者。此雖緣於優禮大臣,曲循其言,而獨不念待臺臣之道,尤不可以輕且忽耶?幸今因日昨入對,啓迪·聖復,俱有加刑嚴鞫之命,惟望廓揮乾斷,堅定勿撓,其所未允者,亦望卽賜開納,使王法快正,臺體益重,則實國家之幸也。噫,三手兇逆,振古所無,而究厥所由,則諸賊招中,所謂灰金者,實爲其根株。蓋其密地陰經,蘊禍吹毒,濫觴於春·普,淊天於雲·民,逆心逆腸,一串貫來,至於家人婦女,亦以纂弒之事,視爲家常茶飯,炊飯易熟之說,旣發於普妻之口,則其闔門內外,男女少長,大家合勢,爛熳謀逆之狀,灼然可見。此其種類,胚胎凶毒,慣習惡逆梟獍蛇蝎,亦不足以喩其毒厲也。只因民澤之凶忍杖斃,雲澤之未經訊鞫,尙逭於隨坐之律,而諸弟子姪,猶且布滿輦轂,其操心日危,爲謀日深,安知無凶圖禍機,醞釀踵發於黝昧闇黯之中乎?此類若一日留置,則爲國家一日之憂,宜倣分背三苖之意,將其諸弟子姪,一倂投配邊地,使其禍心莫逞,奸萌永絶,則亦社稷之長慮也。伏願聖明,留心而採納焉。臣治疏將上之際,因鞫獄開坐,天牌遽降,不敢坐違,擔舁病軀,來伏於九閽之外,而顧臣素患痰厥之症,遇寒添劇,咫尺天陛,末由入謝,玆敢投疏徑歸,臣罪至此,尤萬萬矣。伏乞削臣之職,治臣之罪,以警具僚,以嚴邦憲,不勝幸甚云云。答曰,省疏具悉。斬屍之請,未免過中矣,爾其勿辭,從速察職
檢閱尹容疏曰,伏以,頃日筵中,承宣,以臣先臣故判書臣趾仁志行事蹟,有所陳達,而乃擧淸儉一節,請置廉吏之選。又以臣之偏母,家寒窮居,麤糲不繼,特加廩賜之典,隆私厚澤,均被幽明,臣於伊日,猥隨秉筆之列,昵侍前席,親承德音,感激悲喜,自不覺其涕泗之交頤也。臣雖母子糜粉,闔門隕結,尙何報聖恩之萬一哉?仍念先臣平生本末,俱載人耳目,其居家儉約之風,莅官淸愼之操,蓋安乎素履,匪爲近名,則到今爲人所稱道者,亦非先臣之雅意,而至於家事之旁落,累屬之飢餧,是固寒素家本分,又何足煩達於宸嚴之聽哉?不意今者,褒崇之恩,追加於身後,愍恤之章,特施於家孥,至使窮閭老婦,晝燭殘命,復受朝家惠養之澤,凡厥瞻聆,莫不感聳,其在臣心,當復如何?抑臣於此,實有私義之萬萬不自安者,玆敢冒死披露以冀聖明之俯諒焉。臣之老母,雖垂白嫠居,積受困窮,而見今目前,猶有不肖二子。臣旣冒竊科第,叨塵法從,臣兄靖陵參奉臣審,亦承籍先蔭,廁名齋郞,兄弟二人,俱蒙國恩,左右相將,粗爲子職,負米之孝,雖愧古奉檄之喜,自切私心,而月受常祿,以供朝夕,子母相依,煦濡涵育,啜菽飮水,保養殘年者,實賴天地覆燾之德,頂踵皆歸造化,絲髮罔非聖渥,若又貪慕恩榮,冒受格外之寵賚,則是豈私心之所可安者乎?凡爲人子而供其親者,雖得一味之佳者,以悅其口,猶可爲幸,況此廩人之繼粟,實出及老之盛眷,則銘骨鏤肝,未足喩其感泣之私,而猶不敢晏然承命,冒僣陳辭者,誠恐以食祿之家,霑周急之惠,終有乖於安義命而遵先懿之道故耳。伏乞聖慈,察臣肝膈之辭,非出飾讓,亟令收還成命,使賤分,得以少安,千萬幸甚。答曰,省疏具悉。爾其勿辭領受焉。
領敦寧府事咸原府院君魚有龜疏曰,伏以,臣病情沈痼,職務煩重,斷無堪承之勢,積有尸素之罪。日昨陳章控籲,亶出於肝膈之懇,或冀聖鑑俯燭,夬賜矜允,而及承批旨,至以重務不宜瘝曠爲敎。臣之所自懼而必欲遞者,正在於才疎疾劇,廢閣重務,而聖敎諄切,責勉至此,益增悶塞,如添一病,不知所以自措也。噫,朝家用人,各有攸當,臣於將任,萬萬不近,而只以身忝肺腑之故,謂有古人已行之例,不問人器如何,苟然充差,纔過周年,釁尤百出,戎務漸至隳壞,軍情莫不解弛,試可乃已,實合於國體,及時自處,亦宜於私分,豈可假借羈縻,一任矌廢,終至於狼狽僨誤而後已哉?雖以臣私義言之,必須解卸重擔,斂處散地然後,可免干政之咎,庶有全保之幸,此尤臣區區祈祝之悃也。伏乞聖明,特垂深察,亟遞臣禦營將任,俾免大戾,獲守微尙,千萬至願。臣方以辭遞爲請,則復以職掌煩達,固知萬萬不敢,而關係緊急,不得不以兩件事附陳,尤增惶隕。臣伏見日昨憲府論啓,則以北漢三軍門捧留餉米,請令趁明春改色出給,今年所捧,亦令輸納內營,而竝蒙允兪,或者臺臣,未詳各軍門事實而然耶。鳴呼,北漢設築,實出於先朝陰雨之計,而緩急所需,莫大於此。遺算所存,孰不欽歎,而臣自受任以後,察其各營制置,則其所設施,俱極精緻,器械糧餉,足以備不虞,而臣營所貯餉米,則元數不過六千餘斛。臣嘗按其成法,稍加裁量,就其中年久者,則或分俵於近邑軍保,放料於京案軍兵,隨時散斂,用舊蓄新。至於每年新捧,則附近各邑之便於往來者,依舊輸納,若其程道稍遠,或水通京口處,則間或使之輸納於內營江倉,其於除民弊備兵餉,可謂兩得其宜矣。今不可督令一時改色,以致耗散之弊,又不可一切輸納內營,以罷蓄儲之法。乞令本營,依前擧行,方便區處,使成器無毁,國計有賴焉。且臣得見戶曹草記,則因守禦廳折受之請,竝與敦府,曾許處而還罷之,臣不勝訝惑焉。夫敦府,雖居五上司之一,其凋弊難支,特一殘司,凡百支用,輒皆丐貸,員役料布,無以繼給。自十年前,有湖南沃野坪掘浦之役,要爲設屯需用之計,而或爲奸民所沮,或爲幹事者所瞞,積久經營,功未就緖,徒費財力,將歸虛地。臣新忝本職,未諳事實顚末,草記稟定,發遣本府郞官,看審其地利事役之如何,議于該邑守令,兼採民人情願,蓋因其開墾,永作府屯,則民必呼冤,事多難便,從其新起,只徵其稅,民田無損,公私兩利,故乃於前秋,以全州等四邑坪內所屬,舊陳今起處四百結,請得收稅,蒙允啓下之後,該曹奉旨,施行各邑,酌定輕稅,而自本府,亦加檢飭,省去弊撓,期以永久遵行,以需府中用度,而今於意外,自地部,不究事宜,不加相難,欲防他廳之新占,竝罷本府已許之稅,有若臣不有定式,無端折受者然,而責之以不當。若如斯言,罪在罔赦,臣誠駭怖,合被譴罰,而至於沃野免稅,則特命依前結數,仍屬本府焉。臣以臲卼之蹤,不念懲羹之戒,拘於職事,又不免干涉朝議,益不勝悚慄俟罪之至云云。答曰,省疏具悉卿懇。疏辭得宜,令廟堂稟處,卿其安心,勿辭行公。
上在昌德宮。停常參·經筵。
鄭楷啓曰,明日常參·經筵,取稟。傳曰,停。
又啓曰,今日持公事入侍日次,而時無緊急公事,頉稟。傳曰,知道。
藥房提調臣韓配夏,同副承旨臣鄭楷啓曰,微雪初下,寒事倍緊,伏未審此時聖體,若何?大妃殿氣候,亦復何如?今日是入診日次,臣等率諸御醫入侍,詳察聖候,宜當。不任憂慮,敢來問安,竝此仰稟。傳曰,知道。無事,慈殿氣候安寧矣,勿爲入診。
大妃殿·中宮殿,藥房問安。答曰,知道。
鄭楷,以承文院官員,以都提調意啓曰,因司憲府大司憲金一鏡上疏,令該院,稟處事,命下矣。凡干應製文字,雖是文衡之任,若咨奏表箋之文,或使吏文學官製述,或分排於知製敎,而如或事係重大者,則使文衡或提學製進,不一其規。今此討逆奏文,當其分定時,不但文衡之受由在外,弘文提學金一鏡,終始參鞫,備諳獄情,故使之撰進事,入啓定奪矣。因其辭疏,有勿辭撰進之特敎,則其在一鏡之道,所當劃卽奉行,而今又陳疏,殊涉太過。況拜表日期,今已迫近,尤無變通之勢?仍令金一鏡,斯速撰進,俾無臨急窘速之患,何如?傳曰,允。
又以吏曹言啓曰,慈山府使韓範錫,方在羅州營將任所,因交代營將,尙未下去,不得上來。今雖促送新營將,面看交遞上來之際,自費二旬,慈山冬務方劇,催糴營賑,俱將過時,決難等待,不可無變通之道。韓範錫慈山府使之任,今姑改差,以在京無故人,口傳差出,使之三日內辭朝,何如?傳曰,允。
以江原監司狀啓,通川順達面居騎保朴世雲等十一名渰死事,傳于鄭楷曰,渰死人等,令本道,恤典擧行。
傳于朴弼夢曰,日寒如此,薄衣軍士,襦衣題給事,分付。
金東弼啓曰,明日黑草査對時,大臣當爲進參,鞫坐將不得爲之,推案,姑爲還入之意,敢稟。傳曰,知道。
朴弼夢,以備邊司言啓曰,卽見司譯院手本,則以爲曾前使行回還時,卜物同時出柵矣。自己巳年間,加佩爲名者,稱以攔頭,獨專雇載之利,以致卜物出送,漸至遲滯,其間未免有卜物閪失之患,且於延卜稽留之際,不能無私相買賣之弊。今聞瀋陽主將,以嚴禁欺騙朝鮮客商事,至於揭榜告示。若因此機會,移咨禮部,而以嚴防攔頭,依前例各自雇載卜物,使行同時出柵等語,善爲措辭,則在我得體,彼必快施云。此事曾因平安監司狀啓,自本司回啓,而旣係彼中操縱之事,實無自我矯弊之道矣。今者譯官等得來榜文,有此手本,其言亦自有理,令承文院,招問譯官,撰出咨文,付送於今番使行,而到彼後,更爲詳探事情,呈咨禮部之意,亦爲分付於使臣及承文院,何如?傳曰,允。
鄭楷,以司饔院官員,以都提調意啓曰,生鮮廛人等,累度齊訴本院曰,卽今日候不至甚寒,亦非深冬之時,而今年魚産,比常年稀貴特甚,逐日所供之鮮,箇箇網取,僅免生事之患,而數日以來,天氣猝寒,冷風連吹,漁船處處設網,終未免空還,束手待死之外,實無繼供之勢云。其矣所訴,雖不可盡信,考諸謄錄,則在前如此之時,亦有他可合之物,參半代封之規,而莫重上供,自下不敢擅便,惶恐敢啓。傳曰,以雜魚代封。
又以禮曹言啓曰,今十月二十一日午時,玉山府大嬪改題主事,啓下矣。改題主時,本曹郞廳一員進去,使之檢飭諸事,何如?傳曰,允。
又以宗簿寺官員,以提調言啓曰,璿源譜略御牒,今方修正,王世弟誕降宮號與堂名,依例書下,以爲載錄之地,何如?傳曰,允。
又以宗簿寺官員,以提調意啓曰,璿源譜略子孫錄中,復職及罪死之類,亦爲釐正事,旣已入啓,蒙允矣。己亥年設廳重刊,纔過數年,續續毁板追改,不但事體之未安,雖以前例言之,庚辰年合部釐正後,己亥年始爲重刊,則其間乃是二十年也。且今釐正之役,亦甚浩繁,數三朔之內,難以訖工,姑待日後子孫錄修正時,一體釐改,何如?傳曰,允。
朴弼夢,以兵曹言啓曰,傳曰,日寒如此,薄衣軍士,襦衣題給事,命下矣。發遣本曹郞廳,摘奸其中,尤甚薄衣者二百二十一名,別單書入,令該曹,依此數襦衣題給之意,敢啓。傳曰,知道。
執義李世德啓曰,請門黜罪人李喜朝,亟命極邊遠竄事。措辭見上。而善類屛迹下,改以久矣,幸今天祐斯文,聖斷赫然,快賜伸辨,球已島配,則喜朝之尙今獨免,偃息牖下,斷無是理,輿論齊憤,公議難遏云云請還收遠竄罪人閔鎭遠放送之命事。措辭見上請故承旨金普澤,追奪官爵事。措辭見上。妖札現露下,改以普澤之平日主張陰謀,同惡相濟之狀,亦可推知。如此罪犯凶逆之人,決不可諉以旣骨而置之云云請鞫廳罪人尹慤,更加嚴刑鞫問,期於得情事。措辭見上極邊遠竄罪人鄭澔,以蛇蝎之性,行鬼蜮之計,惟以戕賢爲能事,中外之人,側目久矣。頃年沈鳳儀等之請輟先正臣尹宣擧院享之疏,雖啓下多年,屢經宗伯,自中之稍有人心者,擧皆疑畏赼齟,不欲擔當,而澔於在鄕引疾,連辭除命之餘,及判春曹,則汲汲上京,恣意覆啓,惟恐不及,噫亦慘矣。是可忍也,況昌集喪行之上來也?澔乃迎哭路左,操文設奠,其文有曰,死生命也,禍福天也云云。渠亦今日殿下之臣子也,則何敢忘君讐護逆臣,若是其無嚴耶?負犯至重,公議齊憤,決不可以已施逬裔之典而置之,請極邊遠竄罪人鄭澔,亟命絶島圍籬安置。前縣監兪夏基,卽妖人相基之從弟也,相基之附託頤·集輩,背棄賢師,以兩家共編之源流,爲其祖獨撰,而誣詆先正之不足,乃敢越分陳章,欺罔天聽之狀,輿情齊憤,已不須言,而夏基則又以其外祖贈判書尹文擧,祭其祭先正臣尹宣擧之文,稱揚源流一款,歸之於阿好之私言,聯名於相基之誣疏,已非人理之所忍爲,而前冬改紀之後,群凶栫棘,衆邪流竄,則夏基,乃敢極力饋問,駄載相續。至於出候聖復,流涕而送之,館接天紀,傾身而事之,相與怨國家詬朝廷,情節叵測,觀聽俱駭。若其居官無狀,恣行貪汚不法之事,囚治多士,力遏斯文伸辨之擧,特其薄物細故,有不可臚陳也。如此弁髦倫理,專事黨論,不識法義,曲護凶逆之人,決不可略施罷職薄罰而止,請前縣監兪夏基,亟令極邊定配。科第立身之初程,喪紀人道之大防也,若或於此而一毫乖誤,一毫放倒,則其壞法綱而傷風敎,爲如何哉?頃年溫科入格人李星彩,及其子囿春之文,皆出於進士尹時澤之借述,而時澤,當其時,以喪人,冒入科場,人皆見之,又囿春之初不赴科,留在其家之狀,衆所共知也。其不畏國法,倩手登科,已極萬萬奸惡,而況時澤之持衰闌入,囿春之在家冒占,尤是世變之大者,其在正科名重喪制,振頹綱矯衰俗之道,決不可以事在旣往而置之。請溫科入格人李星彩·囿春,進士尹時澤,竝命攸司,拿鞫嚴覈,依律科罪。答曰,不允。末端兩件事,依啓。
右承旨沈珙疏曰,伏以,臣自遭狼狽,念絶當世,頃忝隷院,猥上辭本,而迄未蒙處分,衷情莫暴,惶隕冞深,中間雖因法殿臨講之時,怵迫分義,黽勉冒出,而淟涊盤礴,斷無是理。況臣宿患胃腕痛,每當寒節,輒復發作,一發則動經數旬,此實通朝之所共知也。日昨前席退出之後,重得寒疾,舊患闖作,頭痛如碎,渾身灑浙,胸膈痞塞,肚腸絞刺,粒米勺水,不能通下,晝夜叫楚,喘息奄奄,頃刻之間,出入死生,委頓床席,作一未冷之屍。昨於嚴召之下,又不免坐違,有臣如此,生不如死,病裏惶縮,尤不知置身之所也。顧臣情勢之難强,姑捨勿論,病狀之危惡,如上所陳,旬月之內,旣無復起爲人之勢,如不得及時解職,任便調治,則實有一朝溘然之慮,玆將肝膈之懇,乃敢疾籲於天地父母之前。伏乞聖慈,俯垂憐察,亟許遞免,以安私分,以延殘喘,千萬大願云云。踏啓字。
判決事沈珙疏曰,伏以,臣於被譴縮伏之中,恩資特加,敍命再下,至授以隷院之任,臣是何人,蒙此異渥,感頌之極,罔知攸處也。三都監敦匠之任,縱有些奔走之勞,不過臣子職分內事,而過蒙誤恩,濫叨緋玉之班,實有乖於聖朝愛嚬笑之道也。況臣近日所遭臺殫,語意深緊,旣非尋常規警之比,則臣雖欲貪榮戀寵,冒沒承當,其於廉隅大防,終不容放倒,何哉?噫,知臣罪臣,惟當一付之公議,臣不必費辭自辨,而第念臣與臺臣,平日交厚,情志流通,而不少相諒,乃反聲罪狼藉,直驅人於忘君讐貪美職之科,臣誠跼天蹴地,毛骨悚然,莫知所以置身之所也。臣以孤根弱植,適承乏人之會,前後所叨,罔非極選之任,而不思斂退,恬然行公,臣實自顧慙恧,人謂斯何?迂愚之性,全昧處世之道,明時獲罪,踪跡危臲,臣若不復知戒,一味冥行,則前頭顚沛,必倍於今日,反復思度,終莫如早謝榮塗,杜門自靖之爲得也。且伏聞鄕儒權瑞鳳等,投進一疏,指斥臣身,造意陰險,遣辭絶悖云,噫嘻痛哉,是何言也?臣之前冬一箚,旨意之斷斷無他,其時喉司之啓,宰臣之疏,畢暴無餘,而聖明,業已洞燭,改下批旨,則臣於經年之後,不欲與鄕生,更事呶呶,而第臣向來疏中,論己巳一段語,大觸此輩之忌諱,遭此白地罔極之誣,臣何敢徒恃聖眷,不卹人言,而晏然而已乎?玆敢披瀝肝血,猥陳苦懇。伏乞聖明,特賜鑑諒,收還職秩,俾臣私分,得以粗安,千萬大幸云云。九月入啓答曰,省疏具悉。今玆陞擢,實循公議,儒疏侵斥,不足深咎,爾其勿辭,從速察職。
大司成李師尙疏曰,伏以,啓迪之罪,非可以容息於覆載之間,猶且貸命游魂於海島之中者,幾將一歲,輿論之憤惋不平,久矣。幸今我聖明,覷破兇逆之情狀,特允臺章,臣謂宜訊鞫之下,自可輸情。今日議啓大臣,乃以登對時,稟處之意,徑請停刑,臣反復爭論,終未見聽,臣誠慨然,不省謂何?夫啓迪罪惡,靡有一分隱晦,雖婦孺童騃,莫不明言公誦,其蔑視君命,拒塞忠言,愜同凶賊,傾奪天位等事,求諸前史,曷嘗有負此罪而能免邦刑者耶?至於惜銀貨之費於虛牝,而欲殺居中乾沒者之說,著見於逆招。若使啓迪,初不主張於三手之凶謀,則雖耗失至斗之積金,於渠何關,而憤恚之極,至發欲殺之語耶?卽此數款,其兇肝逆腸,昭著而不可掩矣。古人之善於蔽罪者,乃在於可生不可生之間,而方用罪疑惟輕典,若啓迪之類,臣未知何罪可生,何事可疑耶。大臣,亦以論其罪犯,萬萬絶痛,雖置重典,少無足惜等語,爲啓迪之斷案,而今乃欲置之末減之科,臣誠愚昧,莫曉其所以也。聖明,不知臣之不肖,廁之於按獄之列,而臣見識迷滯,不能循同於大臣平恕之論,不免當事而崖異,揆以國體,愧悚多矣。聖明,如以臣言,謂出於一得之愚,則固宜卽賜處分,使莫重鞫獄,重有失刑之歎,如以爲眇末獄官,不宜妄論鞫事,則卽宜鐫遞臣金吾兼任,使公私,兩得其便,不勝萬幸云云。答曰,省疏具悉。啓迪之罪,業已綻露,則卿無所嫌,勿辭察職。
領議政趙泰耉箚曰,伏以,臣之病情,久在殊域,僵臣床簀,飾巾待盡,虛縻職名,益增悶蹙,辭單之上,今至三十有六,一例靳許,天聽逾邈,抑鬱之極,如添一病。昨於奄奄之中,掖隷承命,來問賤疾,仍又伏蒙暖帽之頒,恩顧非常,感惶一倍。念臣一病支離,日就危篤,浮脹遍體,飮啖全却,氣息漸微,殘喘如縷,叨荷殊錫,而着此赴公,杳無其期,感激聖恩,涕淚無從而已。如使臣病,有一分自力之勢,則此時何時,一向引入,重自陷於孤恩負國之罪哉?將死之喘,澟澟度日,決無復起爲人之望,而調鼎之任,不可一任其瘝曠。伏乞天地父母,哀之憐之,亟許鐫遞,俾得安意就盡,千萬幸甚。取進止。答曰,省箚具悉卿懇。卿之疾患彌留,深用慮念,須體至意,臥閤論道,用副虛佇之望。仍傳曰,遣史官傳諭。
敎慶尙監司李廷濟書。王若曰,予以凉德,新承丕基,凡治道罔不在於始初,顧時事俱受病於外內。若漏船之涉駭浪,固難喚副手梢工,如國醫之診沈痾,宜先下治袁涼劑。肆體朱子擇監司之訓,用擧虞廷咨岳牧之規。最難其人,疇與共理?矧玆嶺臬,特是雄藩?接蠻獠則中國之荊·吳,習弦誦則東方之鄒·魯。幅員廣而民物衆,見稱難治,屛翰重而事務繁,自與他別。惟常日按莅,尙罔暇於夙宵,況今歲災荒,殆有甚於乙丙。溝壑之撫摩或失,國家之根本其顚,苟非一代之通才,曷膺十連之重寄?乃詢僉擧,咸曰卿宜。惟卿,操介而色和,智圓而膽大。裵中丞靈臺一片,不隨身貌而外揚,王仲舒下邑三遷,久阻絲綸之內贊。先朝特奬,曾命星獄之審釐,寡昧殊知,越從雷肆之輔導。迨玆善類之彙進,首復承明之舊聯。增秩用循良之褒,由卿自致,入院允出納之責,輔予則多。薪積功名,喜進塗之新闢,草創朝著,蔚輿望之咸歸。蓋文學才猷之無施不宜,而禁闥方面之有時互重,旣久勞於民社,想深講於治謨。識慮疏通,可以隨事而制變,精彩鼓動,何難居簡而御煩?玆授卿以慶尙道觀察使兼兵馬水軍節度使巡察使大丘都護府使。一節豈憚於險夷?利器可試於盤錯。稟裁專斷,自有舊章,區劃設施,無滯俗例。救荒正患力詘,宜盡其方,販利大開弊源,詎無他術?約己則及民有裕,立準則在下皆從。倡率苟殫其誠勤,勸懲反嚴於黜陟,賑貸之政旣畢,民免飢寒,庠序之敎宜申,士可誘掖。賊藪之桴鼓屢警,豈以少戢而弛憂?倭館之土木將興,若爲姑徐而無梗。凡諸百責攸萃,殆難一朝可觀。卿其無求近功,勉持大體。專於法則患刻刑賞,務出於公平,壹於惠則近名政敎,當先於敦朴。家傳氷蘗,尙加礪於脂膏,牒訴岳母,徒快於敏決。儻能繼乃叔舊令尹之美政,孰不稱嶺南新觀察之賢聲?雖敎書近作故常,顧予言亶出心腸。聽不可忽,往哉惟休。於戱,誠拱北辰,寧欲近密之遠阻,憂在南顧,毋憚原隰之蹔勞。作一路之福星,民自得所,報新政於朞月,吾且召君。故玆敎示,想宜知悉。禦侮將軍行龍驤尉副司果知製敎兼春秋館記注官臣尹淳製進
上在昌德宮。停常參·經筵。
鄭楷啓曰,明日常參·經筵,取稟。傳曰,停。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,吏曹郞廳來言,承旨有闕,政事,何以爲之?取稟。傳曰,明日爲之。
領議政趙泰耉三十七度呈辭,傳于朴熙晉曰,安心調理。
兵曹口傳政事,副司果權益淳,單付。
鄭楷啓曰,因吏曹草記,慈山府使,旣已口傳差出矣。冬務方劇,催糴營賑,俱將過時,新除授慈山府使徐行進,二三日內給馬發送,何如?傳曰,允。
朴熙晉,以戶曹言啓曰,去秋三朔錢穀會計,相値大內修理,不得修正之意,入啓退限矣。今已畢役,依例受出修正以入之意,敢啓。傳曰,知道。
朴弼夢,以禁衛營言啓曰,本營所用硫黃·焰焇,曾以本色,收捧於軍兵處,而其數不足,故自營門,加數貿用矣。辛卯年分,別設焰焇廳,年年煮焇,竝軍兵處所捧焇黃,合藥繼用,而一年糜費甚多,每有難繼之慮。且聞方外焰焇·硫黃軍處監官輩,不以本色收捧,多徵錢兩,私自貿納,其弊亦甚不貲。自前大將臣李光佐時,欲爲別加變通,硫黃·焰焇軍每一名,直以錢文二兩五錢代捧,則通計錢爻,足以貿用每年焰焇之數,而在營門,無設廳糜費之弊,在軍兵,爲至歇之良役,而監官輩,亦無濫徵侵虐之端。以此以彼,事甚便宜,焰焇廳,則今姑權罷,硫黃·焰焇軍處,以錢代捧之意,發關知委於所在官,何如?傳曰,允。
又以兵曹言啓曰,羅州營將韓範錫,移拜慈山府使矣,今因吏曹草記,旣已改差,範錫時未上來,遞易有弊,前營將韓範錫,仍任,何如?傳曰,允。
鄭楷,以侍講院言啓曰,大殿誕日陳賀,權停例啓下之後,王世弟親行庭賀一節,依中間磨鍊,仍爲擧行,則二十九日中宮殿誕日陳賀,雖以權停例啓下,而王世弟庭賀或行或否,有缺情禮,不宜異同。二十九日陳賀,王世弟欲爲親行之意,下令於本院矣。更爲稟定,改節目以入之意,分付該曹,何如?傳曰,允。
又以觀象監官員,以領事意啓曰,曾因本監草記,入送本監官員許遠於使行,求得曆法測器等物,移咨禮部事,定奪矣。第念外國造曆,乃是禁法,移咨請得,太無忌諱,若自彼中,有執頉之擧,則恐有意外生事之患,移咨一款,姑爲安徐,依前塡以使行原役中一窠入送,求見五官司曆測器曆法等可觀書冊,私自購得以來,實合事宜,以此分付,何如?傳曰,允。
正言趙鎭禧啓曰,請李翔所復官秩,亟命還奪。措辭見上答曰,依啓。
執義李世德啓曰,請門黜罪人李喜朝,亟命極邊遠竄。請還收遠竄罪人閔鎭遠放送之命。請故承旨金普澤,亟命追奪官爵。請鞫廳罪人尹慤更加嚴刑鞫問,期於得情。措辭竝見上極邊遠竄罪人鄭澔,以蛇蝎之牲,行鬼蜮之際,戕賢毒正,嫁禍士林,卽其平生伎倆也。頃年沈鳳儀等,請輟先正院享之疏,啓下多年,屢經宗伯,而畢竟覆奏,成於澔手,此已萬萬奸惡,而又敢贊賊球餘論,請用追刑次律,至於平夷墳墓,削去石物爲言。噫嘻痛矣,渠亦人耳,戴天履地,忍爲此邪毒慘刻之論耶?萬口一談,皆曰兇人,人之切齒側目,久矣。況賊集之犯逆伏法,乃其自作,則有何天與命之可論,而澔乃視同平常考終之人,操文迎哭,語極無嚴,其全忘君讐,偏護兇逆,甚矣。負犯至重,死亦無惜,決不可以已施逬裔之典而置之,請極邊遠竄罪人鄭澔,亟命絶島圍籬安置。江陵府使成任,老於爲吏,已成猾手,到任以後,無一善狀,惟以虐民肥己,爲能事,土民有遭喪者,則勒謂之棺材,必用黃腸禁松,每一喪,輒捧五兩錢,合而計之,殆過四百餘兩,稱以補用賑資,而盡歸私橐,終無去處。又敢偸斫禁山,擅出棺板,至於五十餘部之多,盡役一邑之飢氓,運致川邊,流筏而下,使朴姓官吏領來,到泊京江,一半輸置於纛島其弟家,一半留置於龍山居李姓人家,闔境嗷嗷,如在水火,貪猾不法,莫此爲甚,不可無別樣懲治之道。請江陵府使成任,拿問定罪,其棺板之流下者,亦令一竝屬公,以補荒歲賑民之資。碧潼郡守崔仁垕,本以西土卑賤之人,全無資歷,且乏行能,而徒以附託凶黨之故,至於濫授字牧之任,物議之嗤點,固已久矣。若論其居官貪猾,恣行不法者,則非止一二,難以毛擧。率畜官妓,大開賂逕,簽丁決獄等事,一從其言,民不聊生,怨聲載路。況與彼人,潛相買賣,作一市場,而至有欺誑失信之擧,傳說狼藉,聽聞俱駭。此而置之,生事邊境,貽羞國家之弊,將有所不可勝言者。請碧潼郡守崔仁垕,拿鞫嚴問,依律定罪。答曰,不允。鄭澔及末端事,依啓。
大司憲金一鏡,執義李世德,持平李重述·金始燁,正言趙鎭禧啓曰,請圍籬安置罪人泰采,亟令按律處斷。請逆魁昌集·頤命,竝亟令斬屍,明正典刑。答曰,勿煩。
上在昌德宮。停常參·經筵。
夜四更,月犯軒轅第三星。
鄭楷啓曰,明日常參·經筵,取稟。傳曰,停。
金東弼啓曰,小臣鞫廳坐起進去,下直,請出推案。傳曰,知道。
朴弼夢,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管洛昌君樘,以大院君立後會議事,宗簿寺晝仕進去之意,敢啓。傳曰,知道。
領議政趙泰耉三十八度呈辭,傳于朴弼夢曰,安心調理。
以韓師善爲假注書。
金東弼啓曰,刑曹判書趙泰億,連呈辭疏,久不行公,詞訟重地,委屬可慮,卽爲牌招察任,何如?傳曰,允。
有政。吏批,行判書李光佐進,參判鄭齊斗在外,參議李眞儒,左承旨朴熙晉進。
吏批啓曰,昌城府使,今當差出,而擬望之人乏少,未準朔禁軍將竝擬,何如?傳曰,允。
又啓曰,玉堂闕員,今當差出,而擬望之人乏少,相避外任竝擬,何如?傳曰,允。
以李明彦爲承旨,柳弼垣爲吏曹佐郞,朴涏爲輔德,吳守經爲相禮,張晢爲碧潼郡守,李載恒爲昌城府使,李箕恒爲宗簿主簿,李光秀爲掌樂主簿,崔尙復爲氷庫別提,趙彦彬爲敦寧參奉,李世德爲副應敎,朴弼謨爲忠勳都事,申義集爲掌樂僉正,魚史彬爲典設別檢,尹尙遠爲膳工奉事,尹得龜爲禮賓直長,李萬選爲戶曹參判,兪命凝爲刑曹參議。左通禮成瑍,學正崔熙道,兼學正朴璘,竝單付。典設別檢吳彦胄,長興奉事金相后相換。工曹判書韓配夏,今加正憲,禮曹參判柳重茂,今加嘉義,寫字官李爾芳,今加通政。以柳重茂爲開城府留守。
兵批,判書李肇服制,參判金重器呈辭入啓,參議朴彙登進,參知朴澄試官進,左承旨朴熙晉進。
兵批啓曰,新除授景福宮假衛將任道淵之淵字,誤以升字,備擬受點,不勝惶恐,原單子中改付標以入之意,敢啓。傳曰,知道。
副護軍李禎·沈珙·鄭道元,竝單付。
朴熙晉,以實錄廳郞廳,以摠裁官意啓曰,三房堂上有闕,代以判決事李明還差,牌招察任,本廳仕進,翰林宋寅明,以掃墳事,受由出去,其代,上番翰林申致雲,待令於本廳,春秋館,則以兼春秋替直,而引見時,則上番翰林入侍,宜當。自今以後,依此施行,何如?傳曰,允。
朴熙晉啓曰,卽者禁府都事,以大臣意來言,鞫廳今方開坐,而同義禁金始煥,病不來參,卽爲牌招,同義禁柳重茂遷轉代,令該曹,口傳差出,仍卽牌招,以爲參坐之地,宜當云矣,敢啓。傳曰,知道。
傳于朴熙晉曰,今日酉時,移御大造殿,政院,知悉。
酉時,大殿,移御大造殿後,大妃殿·大殿·中宮殿·世弟宮·嬪宮,政院·玉堂口傳問安。答曰,知道。大妃殿·大殿·中宮殿,藥房口傳問安。答曰,知道。
吏曹口傳政事,以金致龍爲同義禁,實錄兼春秋李明彦,單付。
金東弼啓曰,推案,纔已入啓,而大臣,以移御後,朝廷問安,明將詣闕問安,罷後,請出推案之意,敢啓。傳曰,知道。
朴熙晉啓曰,宗親府郞廳,以堂上意來言,以大院君奉祀移宗事,今日與禮曹參判柳重茂會議之際,移拜開城府留守,故仍爲罷坐云。禮曹判書柳鳳輝,參議任舜元,待明朝竝爲牌招,使之會議,以爲擧行之地,何如?傳曰,允。
又以禮曹言啓曰,玉山府大嬪祠宇基址,以完豐府院君家,旣已入啓定奪矣。令監役官,與觀象監相地官,眼同看審,先定坐向,仍爲擇日擧行,宜當,以此分付,何如?傳曰,允。
又以禮曹言啓曰,因侍講院草記,今二十九日中宮殿誕日陳賀,王世弟親行事,允下矣。節目改磨鍊以入之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,明日爲之。
十月二十一日午時,上御熙政堂。承旨持公事召對入侍時,左副承旨朴弼夢,侍讀官李明誼,檢討官鄭壽期,假注書李日躋,記事官申致雲·尹容。
朴弼夢進伏,讀濟州牧使崔烷狀啓,兩南沿海穀物各項,條列以上,令廟堂,稟處事。踏啓字。又金溝罪人者斤者事,具由牒報事。踏啓字。
吏曹啓目,平安監司狀啓,孟山郡守柳徵龜仍任狀置之事。踏啓字。又啓春川府使洪重禹仍任事,係是金石之典,今姑置之事。踏啓字。
李明誼進伏,讀自夏四月宋江州刺史武陵王駿擧兵討劭,至宋立子子業爲太子。朴弼夢曰,上番所讀,亦旣多矣,使下番讀之,何如?上曰,唯。鄭壽期,讀自二月宋江州刺史臧質,以南郡王義下至擧兵反止,宋以楊元和楊頭爲將軍。明誼曰,臣所陳文義,卽第二十板周郞戒奢侈之言也。其所謂一體炫金,不及百兩,一歲美衣,不過數襲者,卽與張蘊古大寶箴中,羅八珍於前,而所食不過適口,狀九重於內,所居不過容膝之語,同一意也。且其所謂尙方今造一物,小民明已睥䏙,宮中朝製一衣,庶家晩已裁學者,甚是切中之言。六朝之時,尙且如此,況今世道日益下,民習日益侈,末流之害,將至於罔有紀極之境?聞近來閭閻之間,奢汰無節,至於胥譯之輩,或一衣之價,一盤之費,間多有用中人一家之産者云。漢時所謂庶人墻屋,被以文繡者,不幸近之,使賈誼,今日而在者,亦豈但痛哭而止哉?大抵奢侈之禍,甚於凶荒,其去奢之道,無他,惟在於君上之痛加節儉,躬自導率而已。若然則源淸流㓗,表端影正,八域之人,豈不靡然風草也哉?非謂殿下今日,或有侈汰之習。古人有言曰,由奢入儉難,由儉入奢易,苟能於雜物日用之際,儻或有一毫放過之意,則其流之弊,終將不特如象盃而轉爲玉盃,可不戒哉?朴弼夢曰,李明誼之言,甚是切實,近來閭巷之間,侈風日盛,殿下深居九重之中,何由而盡知之乎?雖以顯著者言之,擧一隅而餘可推知也。醫官方震夔,雖曰,資級,至於金玉,自是賤人,而聞渠妻之葬後,至用四面朱簾,此是士夫家返魂之制,而渠何敢用之?至於送死之節,僭制如是,則其單居飮食衣服之節,可推而知也。雖以赦前事,卽蒙放釋,而自朝家,必示嚴懲之意然後,庶或有嚴畏之意,此適是目前之事,而常所嘅然,故輒此附陳之矣。鄭壽期曰,宋,鑄孝建四銖錢,而顔竣之所以駁之者,誠得宜矣。錢者,古人謂之寒不可衣,飢不可食,儘是無用之貨,而漢時盛行,歷代亦莫不行之,而皆各有弊。至於我國,則小錢,變而爲常平通寶之後,雖便於日用買賣,而有識者以爲人心之益偸,穿窬之漸盛,莫不皆由於錢弊云。其救弊之道,無他,若不更鑄,則誠爲第一好策矣。李明誼曰,錢貨,非特至漢而始大行,自周時已有之,而歷代亦無不用錢,用之皆有弊,故隨時隨改,而終無十分無弊之道,畢竟則錢法淆,而爲弊滋矣。我國之常平通寶,行之不久,而其生弊甚多,議者或以爲救弊之道,莫若廢錢,而臣意則錢之行,幾過屢十年,且殆遍於八路,一朝猝然罷之,則誠亦有拘掣之端。若自今以後,不復新鑄,則年久之後,自然銷盡,雖不待朝家之設禁,而終當自廢矣。且顔竣所謂簡費去華,專在節儉,此二句語,眞是裕財之第一要務,爲人主者,宜可以貼之座右,朝夕體念之也。諸臣,遂以次退出。
上在昌德宮。停常參·經筵。
大殿,大造殿移御後,政院·玉堂問安。答曰,知道。朝廷二品以上問安。答曰,知道。
朴熙晉啓曰,明日常參·經筵,取稟。傳曰,停。
金東弼啓曰,小臣鞫廳坐起進去,下直,請出推案。傳曰,知道。
朴熙晉啓曰,大司憲金一鏡,再啓煩瀆,退待物論矣。傳曰,知道。
鄭楷,以都摠府言啓曰,副摠管洛昌君樘,以大院君立後會議事,惠民署晝仕進去之意,敢啓。答曰,知道。
領議政趙泰耉三十九度呈辭,傳曰,安心調理。
朴熙晉啓曰,假注書韓師善,時無職名,依例付軍職冠帶常仕,何如?傳曰,允。
有政。吏批,判書李光佐進,參判鄭齊斗在外,參議李眞儒進,同副承旨鄭楷進,金始㷜爲執義,李師尙爲禮曹參判,金致龍爲右尹,任守迪爲禁府都事,洪致寬爲歸厚別提,柳鳳齡爲漢城判官,洪敍箕爲兼引儀,趙尙協爲平市直長,李蓍明爲濟用奉事,鄭壽期爲掌樂正,李震煥爲司藝。典籍三,邊玉明·鄭敞選·朴崇古爲典籍。兵批,判書李肇服制,參判金重器呈辭受由,參議朴彙登進,參知朴澄試官進,同副承旨鄭楷進,無政事。
朴熙晉,以侍講院言啓曰,王世弟繼講冊子,本院官員承旨,問議于師傅及諸賓客,則師領議政趙泰耉以爲,旣講大學,已後則論語當次之,其他講規,一與大學同,而大文則音釋,注脚則不爲音釋,皆以背誦爲度爲宜云。左賓客李光佐,右賓客李台佐,左副賓客趙泰億,右副賓客金一鏡議,竝與師傅議同,傅左議政崔奎瑞,則以爲臣自前不得仰對於詢問之下,疾病又此沈篤,每使宮僚虛還,惶恐無地云矣,敢啓。傳曰,知道。
金東弼啓曰,受刑諸罪人病勢俱重,實有徑斃之慮,方以差歇間,姑爲停刑之意,仰稟于議啓中矣。明日姑無加刑罪人,再明以方物封裏,大臣當進政府,明日·再明日推鞫,姑不得開坐,推案姑爲還入之意,敢啓。傳曰,知道。
鄭楷,以備邊司言啓曰,頃因獻納金始㷜所啓,以湖南各鎭堡埅軍給代之布,逐朔會計,用下實外餘布,則報備局,節目之煩瑣,事體之傷損,莫甚於此,請令備局,更加商確成冊,修起節目,永爲革罷事論啓。又論三南沿海生民之困瘁,實由於鎭堡之新設,請令廟堂,詢問於道臣及帥臣,新設不緊之處,一一査出革罷事,論啓竝蒙允矣。湖南各鎭堡用下實數外,修起節目,揆以事體,旣甚傷損,亦涉煩瑣。臺臣所論,誠爲得體,永爲革罷,三南沿海新設鎭堡,無益於防守,有害於生民,就其中新設不緊之處,分付各其道臣與帥臣,使之十分商確,具於巡歷時,親審形止,決其存罷啓聞後,可罷者,永爲革罷,何如?傳曰,允。
又以禮曹言啓曰,今十月十七日,承旨持公事入侍時,大司憲金一鏡所啓,大院君奉祀移宗事,向日常參時,旣已稟達,而大臣,因該曹之啓,亦已收議矣。此事事體重大,不容可緩,亟命諸宗班二品以上,與禮官,齊會于公廨,使禮官,收議于諸宗班,極擇議定,斯速擧行之意,分付,何如?上曰,依爲之事,命下矣。臣舜元,與全城君混,礪原君柱,林原君杓,益陽君檀,咸平君泓,驪興君垓,東善君炳,驪陵君畿,洛昌君樘,會議于公廨,則諸宗,皆以爲大院君長派子孫中,四代孫故通德郞井漢第二子進士弘模,爲人最賢,可合於奉祀云。故都正挺漢之繼後,移定於弘模,俾立大院君之祀,似爲得宜,而奉祀人擇定,事係重大,臣曹不敢擅便,上裁,何如?傳曰,定於弘模主祀。
大司憲金一鏡啓曰,再昨短疏,未承恩批,縮伏私次,惶恐以俟矣。去夜夜分後,下吏來告,乃以移殿問安,政府出令云,已發帶率,待曉召合,促駕趨詣,而纔到闕下,候班已輟。大臣遂令囚治府吏,臣忝在風憲,是席言議風采,固不足以繩糾激揚,振肅百僚,而至於奔走筋力,夙夜祗敬,是臣之所自勉,而聞令旣晩,家且僻遠,凍轅難驅,寒朝易晏,起居常節,亦後於人,人雖不言,臣實自愧,矧今下吏,替臣被罪,臣何敢一刻晏然於職次乎?請命遞斥臣職。答曰,勿辭。
持平李重述啓曰,本府以李喜朝極邊遠竄事,閱月爭執,而天聽邈然,尙靳一兪,臣竊不勝區區訝惑之至。喜朝,特一常調蔭官也,素乏學術行誼之可稱,而徒籍姻婭吹噓之力,濫通淸顯,猥躋宰列,亞銓憲長,贊善·祭酒,閱歷無餘,若固有之,自處儒逸,此已世道之大變也。況昨年權凶輩,迫逐君父,庭籲卽輟,天位將傾之日,苟有一分秉彝之心者,孰不明目張胆於鷹鸇逐雀之義,而喜朝,官居臺憲之長,終無一言半辭,及於懲討,而且性本妖邪,意在樂禍,凡諸戕賢毒正之事,無不陰主,至於箚上瑣錄而極矣。上而欺先大王日月之明,下以爲賊球凶疏之倡,卒之士禍滔天,善類屛迹,久矣。幸今天祐斯文,聖斷赫然,夬賜伸辨,球已島配,則喜朝,以同罪之人,尙今漏網,偃息牖下,斷無是理,輿情齊憤,公議難遏,決不容但已。請門黜罪人李喜朝,亟命極邊遠竄。臣伏見向日傳敎,有遠竄罪人閔鎭遠放送之命,臣竊以爲大不可也。夫鎭遠之負犯,當初臺啓論之詳矣。外托箴規,欲揚君父所無之過,陰贊凶計,密助賊復治行之資,且結姻逆集,情迹綢繆,此莫非人臣罔赦之罪,而鎭遠,以先朝肺腑之臣,爲殿下元舅之親,不思休戚之義,敢逞黨逆之計,論其罪犯,善地竄配,亦云末減,而曾未幾何,遽有此放釋之命。此雖出於聖上念舊之恩,實有乖於王法懲惡之道,請還收遠竄罪人閔鎭遠放送之命。故承旨金普澤,以春澤之弟,師命之壻,陰凶奰,爲世指目,戕賢毒正,罪固難貸,而況今其弟民澤·雲澤,皆犯惡逆,次第就鞫,其妻妖札,亦已現發,則普澤之平日主張陰謀,同惡相濟之狀,亦可推知。如此罪犯惡逆之人,決不可諉以旣骨而置之,請故承旨金普澤,亟命追奪官爵。鞫廳罪人尹慤三百兩銀貨之說,三出賊招,狼藉文案,卽締結逆黨,綢繆同謀之狀,昭著難掩,而特以頑忍之故,累次刑訊,終始抵賴,論其情狀,尤極絶痛。其在獄體,所當日請加刑,以期輸情,而今此姑爲因囚之啓,遽發於未及取服之前,無端停刑,大拂群情。請鞫廳罪人尹慤,更加嚴刑鞫問,期於得情。江陵府使成任,老於爲吏,已成猾手,到任以來,無一善狀,惟以虐民肥己爲能事,土民有遭喪者,則勒謂之棺材,必用黃腸禁松,每一喪輒捧五兩錢,合而計之,殆過四百餘兩,稱以補用賑資,而盡歸私橐,終無去處。又敢偸斫禁山,擅出棺板,至於五十餘部之多,盡役一邑之飢氓,運致川邊,流茷而下,使朴姓官吏領來,到泊京江,一半輸置於漢江其弟家,一半留置於龍山居閔姓人家,闔境嗷嗷,如在水火,貪猾不法,莫此爲甚,不可無別樣懲治之道。請江陵府使成任,拿問定罪,其棺板之流下者,亦令一竝屬公,以補荒歲賑民之資。鞫廳罪人金雲澤,卽春澤之弟,民澤之兄,本以梟獍之性,慣習惡逆之謀,交通密徑,締結賊黨,凡係窮凶極惡之事,無不醞釀排布,而作爲群凶之謀主者,厥惟久矣,洽招中所謂灰金爲禍根之說,所以發也。及夫盛節之招出,而主張行藥之說,狼藉於文案,至以爲一日,往趙松家,遇鄭宇寬,宇寬以行藥事,言于渠曰,喜之·器之,與灰洞雲澤·民澤,專爲主張,使宇寬,爲傳給世相之階云。且其後李世福所供及李龍錫招內,民澤兄弟,同在江亭,傳書索銀於弘述依幕事,及當初趙洽更招中,雲澤爲御史西關也,與其父爾重說話時,有曰,國家匪久將有大事云,俄而,頤命獨對之事果出,爾重,至有金哥可謂怪異,能先知如許事之語云云。此等情節,極陰凶,諸般負犯,亦且綻露,其在鞫體,所當卽請嚴刑,窮加訊覈,而訊問之擧,獨加於通謀之支黨,請刑之啓,不及於行藥之主人,獄體有乖,人心齊憤。請鞫廳罪人金雲澤,以此發爲問目,嚴刑得情,夬正王法。又啓曰,新除授執義金始㷜,時在京畿漣川地,請斯速乘馹上來事,下諭。又啓曰,引嫌而退。令旣晩聞,勢固差復,大臣囚隷,何必爲嫌?請大司憲金一鏡出仕。答曰,不允。下諭及處置事,依啓。
鄭楷啓曰,臺諫出仕事,命下矣。今已夜深,待明朝出牌之意,敢啓。傳曰,知道。
大司憲金一鏡疏曰,伏以,槐院覆啓,臣竊有未曉者。奏咨撰出,隨事輕重,或下逮製述官,或上及於主文之臣,其曰不一其規者,誠固然矣。若謂之輕以下,則旣非臣之責也,若謂之重以上,則亦非臣之責也。至夫文衡有故,而提學代撰者,非恒規也,迺變例也。目今文衡,無他端,而欲令臣代之者,謂恒規乎,謂變例乎?其於恒變,元無可據,臣雖不肖,忝在卿月之列,則豈宜無所據,而勒令代之也哉?只此一款,已非臣所敢苟然替當者矣。況臣前疏下段所陳義理較然,彼四凶者,均是大逆,而若何而三賊伏法,若何而尙貰其一乎?異國陳奏事,與我邦頒敎,事體頓殊,決不當以將勘之意,未然之辭,形諸文字之間。合啓未蒙允之前,臣雖欲冒沒撰出,實無以命意措辭,以成奏文體段。臣敢以臣手可斷,至發矢言,而聖批中,不賜明白發落,覆奏,亦不曾一字提論,唯加督迫於臣,臣竊爲之慨然也。噫,使价之出疆,期日漸近,愚臣之滯見,莫由撓惑。伏乞聖明,亟降處分,俾朝廷命令,罔或苟簡,國家典刑,得以昭揭,毋有遷就狼狽之患,公私不勝萬幸。臣無任激切感奮之至。答曰,省疏具悉。奏文,令提學撰進焉。
上在昌德宮。停常參·經筵。
朴熙晉啓曰,明日議政府方物封裹相値,視事,頉稟。傳曰,知道。
鄭楷啓曰,持平金始燁,再啓煩瀆,退待物論矣。傳曰,知道。
領議政趙泰耉四十度呈辭,傳曰,安心調理。
朴熙晉,以錄勳都監言啓曰,錄勳事,旣已命下矣。取考前後謄錄,則會盟祭時,開國以下各功臣嫡長應參人員之在於外方,竝爲啓請來參矣。嫡長之發在外方者,必須預爲知委各道各邑,然後可以趁期來參,而會盟日期,似在於開月初旬間,各道監司及兩都留守處,依例發關知委,何如?傳曰,允。
朴熙晉,以實錄廳郞廳,以摠裁官意啓曰,一房堂上柳重茂外任,代大司諫李世最差下。都廳郞廳尹游,奉命出使還朝未易,改差,其代以二房郞廳柳弼垣陞差。尹㝚外任,代一房郞廳趙遠命陞差。二房郞廳柳弼垣,代兵曹佐郞成德潤差下。一房郞廳趙遠命,代前文學金始炯差下。三房郞廳鄭錫五·兪彦通,俱以覲親,受由下鄕,上來遲速,有難等待。竝改差,其代以前正言具命奎,修撰李承源差下,竝卽牌招察任,而具命奎,方在罷散中,亦令該曹,卽爲口傳付軍職,冠帶常仕,何如?傳曰,允。
朴熙晉啓曰,討逆奏文撰進事,昨日弘文提學金一鏡疏批,及今日藝文提學李光佐疏批,皆令提學撰進,兩提學中,何提學撰進乎?敢稟。傳曰,令藝文提學撰進。
鄭楷,以刑曹言啓曰,李載泰稱名人,以他人田畓盜賣事,推覈之際,渠之前以他罪,方在定配之狀,現露於辭語之間,事甚驚駭。爲先捉囚,取考徒流案,則載泰變名載華,去辛丑年七月,生存之母,以死懸錄,罪無家口,單身絶島定配於康津縣的實,而今又以非理之訟,逃亡上來,前後罪狀,萬萬絶痛。不可不以此罪目,改定配所,移送遠地絶島,而凡定配罪人逃亡,則配所本官,卽報巡營,粘移本曹,卽爲刷還者,自是法例,則載泰配所逃亡之後,本官卽當論報,督令還配,而不此之爲,一任其肆然逃亡,終不報知之狀,殊甚駭然。當該色吏及保授主人等,竝令拿致營門,從重科罪,當該守令,常時不能檢飭,逃亡半年,矇然不知其在,懲後之道,不可置之,當該縣監罷職,何如?傳曰,允。
持平金始燁啓曰,臣於本職,情勢難安,累呈辭單,冀蒙恩遞,而喉司不諒,終至退却,控籲無路,惶蹙冞深,頃於召牌之下,黽勉趨詣,而非敢爲因仍蹲冒之計矣。昨者臣堂兄臣始㷜,移拜執義,一司相避,已有法例,臣自以應遞之人,不當一日冒居於匪據之職,而近以纂局,輪番苟簡,連日直宿,今始詣臺自列。請命遞斥臣職。答曰,勿辭。
持平李重述,正言李廣道啓曰,人臣負犯,固莫大於謀逆,王者用法,亦莫嚴於討逆,夫逆者,君之讐也,國之賊也。歷數千古之賊,或謀弒,或謀簒,或謀廢,行凶作賊,固非一端,而以臣謀主,則同勘之以律,罔或異同,此眞百王之典刑,萬世之經法也。今泰采,卽四凶之一,而謀廢吾君之賊也。三凶伏法,餘孽亦戮,泰采均一大憝,而獨逭王章,噫嘻,天下,寧有是耶?豈殿下不加深察乎泰采情狀,而尙靳兪音於萬口一辭之公議哉?泰采,賦性廻譎,設心陰祕,平生行己,反復諂鄙,唯患得失,無所不至。前冬備忘之再下也,擧國洶洶,人情波駭,渠自謂天位無可安之勢,凶圖有必成之機,挺身投合,專意擔當,漸益放肆,無少顧忌。當庭籲將輟,諸宰抗爭之際,健乃勃勃,集亦推托,而泰采,暗售奸慝,恣爲欺誑,遊辭閃弄,詐許明日之更設,密地和應,潛上半夜之箚,直請節目,殆若迫逐,人臣逆節,若是狼藉,而其死免肆市之誅哉?凡民庶類,罪旣犯逆,則勿論首從,咸伏顯戮,況泰采,身爲相臣,罪關惡逆,顧安得一刻假息於覆載之間哉?三手逆黨,四凶爲魁,四凶合逆,泰采居一,渠是何人,乃敢獨保首領乎?噫,春秋之法,治亂賊必先治黨與者,乃所以峻隄防也,黨與尙然,況泰采,不特黨與而已也哉?王法罔赦之意,著在敎文,亦已布告於八方矣。王言載播,萬姓聳聽,此而不誅,朝家命令,固將不信於民,刑政大紊,何以爲國?三尺至嚴,輿情咸憤。請圍籬安置罪人泰采,亟令按律處斷。國家治逆之法,自有其律,固不當撓屈王章,輕減常刑也,決矣。迺者逆魁昌集·頤命窮凶情節,狼藉鞫案,伊時聖上,三命正刑,而末梢勘斷,止於賜死,失刑之大,莫甚於此,輿情咸憤。矧今諸賊之招,兩逆之行謀設計,陰祕凶慘,節節彰著,萬目咸覩,擧國含生之類,孰不欲㗖其一臠,以洩臣子之憤哉?晉敦跽斬之刑,千古稱快,林甫焚骨之議,先儒爲是,藁街追戮之典,不可不亟施於此賊,纔因三司之齊請,收孥籍産,已有命矣,斬屍之法,尙不擧行,人心之拂鬱,國法之墮壞,有不可勝言者矣。夫磔尸之典,曾在祖宗朝,猶且施之於緣坐罪人,則況此身犯大逆,死逭常憲如頤·集兩賊,而獨闕典刑於今日也哉?請逆魁昌集·頤命,竝亟令斬屍,明正典刑。答曰,勿煩。
持平李重述啓曰,請門黜罪人李喜朝,亟命極邊遠竄。措辭見上請還收遠竄罪人閔鎭遠放送之命。措辭見上請故承旨金普澤,亟命追奪官爵。措辭見上請鞫廳罪人尹慤,更加嚴刑鞫問,期於得情。措辭見上請江陵府使成任,拿問定罪,其棺板之流下者,亦令一倂屬公,以補凶歲賑民之資。措辭見上請鞫廳罪人金雲澤,嚴刑得情,夬正王法。措辭見上又啓曰,引嫌而退。一司相避,旣有法典,其在臺例,不宜仍在,請持平金始燁遞差。答曰,不允。成任事及處置事,依啓。
正言李廣道啓曰,近來守令,不法之事非一,而未有甚於書員貿易之弊也。三南各邑,每於年分磨勘時,除出實結,分給各面書員,官廳凡干需用,各種物産,專使擔當貿納,至於衙中所需及大同會減之物,亦皆官不出價,而專責於書員,恬以爲常,已成各邑之通規。一邑書員之數,少不下數十人,一書員所給之數,亦不下三四十結,而三四十結所徵,不能當官家之責應,故又於官給之外,私自偸竊,罔有紀極,未免誨盜而分其利,分利而盜益甚,田結之欠縮,生民之困弊,不亦宜乎?至於荒災之年,則虛實相蒙之弊尤甚,上雖有給災之令,而民不得均蒙實惠,此皆由於書員貿易之弊。況此大歉之歲,朝家優給分災,而徒資守令之封己,奸吏之潤橐,則損上益下之意,終將歸虛,不可無別樣禁抑之道。請令各道監司,申勅各邑,所謂書員貿易之規,一切革罷,而其不遵朝令者,狀請科罪,且於前頭暗行時,此一款,添入別單中,以爲隨現重究,防奸杜弊之地。近來外方擾民之事多端,而莫㦧於各營門貿易之弊也。監營則凡干需用之物,分定於所産之列邑,列邑則勒定於所業之民,而竝徵營門之情債,營門督捧之後,折以半價,以其邑所在營耗穀會減,而本官,旣不準給,官吏又多侵奪,故當受者,終不敢往受,往亦空手而來,名雖給價,其實則橫斂也。最是浦民之漁鹽,僧徒之紙地,全歸漁奪,爲弊尤甚,因此而失其生理,擧至逃散之境,營門雖諉以貿易,而不知其剝割之至此也。兵水營,則分定於各鎭浦,而無給價之事,故邊將以水軍布貿送,而廉價抑買之弊,又未免虐民。況水軍布,卽給代待變之資,而多歸營門之應副,事之寒心,可勝言哉?當此大歉之歲,如此科外侵民之弊,不可不痛禁。請令各道監兵水營,凡干需用之物,直自營門貿用,而各邑各鎭浦分定之規,一切革罷之意,各別嚴明分付,俾除窮民一分之弊。答曰,依啓。
藝文提學李光佐疏曰,伏以,臣之不稱於文任,固不可論,而曾經大提學者,不得更兼提學,已成不易之例。前藝文提學姜鋧,旣以是遞去矣,該曹乃以臣代之,臣雖不以前文衡自居,自銓司言之,安有如許政格哉?前疏曾已悉陳,聖明亦旣洞燭矣,虛銜雖在身,便一旣遞之人耳。卽者伏聞有討逆奏文,令提學撰進之命,而文銜,旣在應遞,應製,非所可論,眞所謂皮之不存,毛不可傅者也。目今使行垂發,撰文有不容時刻遲緩者,玆敢冒昧陳暴,伏乞亟賜處分,遞臣提學之任,俾以無故人差出,以爲劃卽撰出之地,千萬幸甚。答曰,省疏具悉。疏辭,令提學撰進。
午時,承旨持公事入侍,同副承旨鄭楷,假注書韓師善,記事官申致雲·尹容,校理李明誼,修撰趙翼命。校理李明誼所啓,故判書朴世堂,文章學問,淸風峻節,一世之所尊尙,先朝之所襃奬。蓋早辭榮祿,曾不干涉於世間是非,而第其子泰輔,平日言議,曾多見忤於故相臣宋時烈,世堂又嘗於時烈之詆辱,故相臣李景奭,至比於孫覿一事,常疑其心地,有所排斥,及撰景奭碑文,直書其事,少無假借。由是,黨時烈者,怨毒尤甚,乃於世堂少時讀書箚錄,勒成罪案,驅之於毁經侮聖之科,疏請罪其人焚其書,蓋主張其事者,卽昌集兄弟及雲澤叔侄,參疏者,亦皆其子侄及姻黨也。當時若非先大王日月之明,洞察構誣,幾不免戕賢之禍矣。夫所謂箚錄,卽世堂林下閑居,專精四書,俯讀仰思之餘,隨所得私自箚記者,此不過自課工夫而已,本非傳世傳後也。且人家私篋中所藏草藁,非朝廷之所可知,凶黨,特以其私憾,構搯傾陷,豈不痛哉?大抵前賢釋經同異,固多有之,程子曰,解經爲不同,故程·張·朱子註說,各有不同處,推篤朱子,莫如王栢,而其說亦多差異。至於我朝,先正臣李彦迪所著大學章句補遺,故相臣趙翼所著庸學困得錄,亦與朱子定論不同,而世未嘗以此爲病。誠以經義,本自無窮,意見人各不同,文字見解處,有些不同處,固不害,爲仁者見,謂之仁,智者見之,謂之智故耳。世堂箚錄,果獨何辜,其抑勒構罪之意,昭然可知矣。其時凶黨,至請收入其箚錄草本,仍置玉堂,至今留在矣。私家未脫藁文字,元非公家之所當留簿者,還爲出給本家,似宜矣。上曰,依爲之。
上在昌德宮。停常參·經筵。
朴熙晉啓曰,明日國忌齋戒,明明日國忌正日,二十七日拜表,二十八日大殿誕日,二十九日中宮殿誕日相値,此五日,視事,頉稟。傳曰,知道。
金東弼啓曰,大司憲金一鏡,持平李重述呈辭,執義金始㷜在外,掌令韓在垣未承批呈辭,李景說未肅拜未承批呈辭,持平一員未差,今日以監察茶時之意,敢啓。傳曰,知道。
朴熙晉啓曰,小臣,議政府方物封裹事,進去下直。傳曰,知道。
藥房提調臣韓配夏,右副承旨臣金東弼啓曰,寒威漸緊,伏未審此時聖體,若何?大妃殿氣候,亦復如何?今日是入診日次,臣等率諸醫入侍,詳察聖候,宜當。不任憂慮,敢來問安,竝此仰稟。答曰,知道。無事,慈殿氣候安寧矣,勿爲入診。
金東弼,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李森,以刑曹參判,方物封裹事,議政府進去之意,敢啓。傳曰,知道。
領議政趙泰耉四十一度呈辭,傳曰,安心調理。
鄭楷啓曰,注書金相奭,昨日自鄕上來,卽爲牌招察任,何如?傳曰,允。
兵曹口傳政事,副司果具命奎。吏曹口傳政事,實錄兼同知春秋李世最,兼春秋四,成德潤·金始炯·具命奎·李承源。
下直,慈山府使徐行進,加平郡守趙昌壽,仁川府使李成坤,南平縣監李匡輔。
吏批啓曰,章陵參奉曺夏望呈狀內,素患痰火之症陡劇,不得赴直云,改差,何如?傳曰,允。又啓曰,卽接司饔院牒呈,則奉事尹慶一,親病危劇,不得察任云,改差,何如?傳曰,允。
有政。吏批,判書李光佐進,參判鄭齊斗在外,參議李眞儒進,同副承旨鄭楷進。趙遠命爲獻納,金始煥爲兵曹參判,丁道徽爲司成,朴弼夢爲大司成,成德潤爲持平,金獻之爲右通禮,沈潤爲繕工監役,李聖臣爲繕工副奉事,金始熺爲社稷奉事,李山老爲司饔奉事,權益淳爲校理,金始慶爲江陵府使,沈維賢爲司僕主簿,朴光秀爲工曹佐郞,鄭建周爲奉常主簿,鄭再僑爲校檢,金冽爲直講,崔道明爲孝陵參奉,兪命凝爲承旨,李震煥爲奉常正,崔弘相爲長陵參奉,柳逸爲順陵參奉,林沃爲敬陵參奉,李壽益爲章陵參奉,權壽麟爲泰陵參奉,申錫鳳爲穆陵參奉,沈得行爲永禧殿參奉,李嵩坤爲繕工假監役,李相儼爲濬源殿參奉,沈埈爲司書,朱炯离爲兵曹佐郞,尹游爲副校理,沈珙爲判決事,柳鳳輝爲藝文提學,李弘模爲敦寧都正,今超通政,金重器爲副護軍,金始燁爲副司直。兵批,判書李肇禁衛營進,參判未差,參議朴彙登進,參知朴澄監試官進,同副承旨鄭楷進,無政事。
金東弼,以實錄郞廳,具命奎牌不進,罷職傳旨,傳曰,推考傳旨捧入。
鄭楷,以侍講院言啓曰,當此日再開講之時,講官不可不備員,而新除授輔德朴涏,說書黃晸,除拜累日,尙不出肅,竝卽牌招察任,何如?傳曰,允。
鄭楷,以輔德朴涏牌不進,罷職傳旨,傳曰,推考傳旨捧入。
金東弼,以義禁府言啓曰,卽接月令醫員金振興手本,則時囚罪人尹得仁,久處冷地,猝得痢疾,度數無算,食飮專廢,日夜苦痛云。自前罪人病勢如此,則有保放救療之規,敢此仰稟。傳曰,依爲之。
又以備邊司言啓曰,討逆陳奏文,必於拜表前撰進,可以及期,而藝文提學李光佐,曾經文衡提學之任,不得行公,已成近例,雖有撰進之規,其在格例,似難强令擧行。李光佐兼帶提學之任,今姑許遞,卽爲口傳差出其代,以爲急速製進,俾無狼狽未及之患,何如?傳曰,允。
鄭楷,以禮曹言啓曰,玉山府大嬪墓所守直軍,依愼妃墓所例定送事,已爲啓下矣。取考本曹謄錄,則愼妃墓所,每年春秋,有差祭內官摘奸之事,今此大嬪墓所,亦依此例定式施行之意,分付,何如?傳曰,允。
金東弼啓曰,新除守令之未署經者,至於六員之多,賑政方急,所當催促發送,而兩司無以備員開坐,除在外行公外未肅拜呈告疏批未下人員,竝卽牌招,以爲推移署經之地,何如?傳曰,允。又啓曰,以掌令李景說,持平成德潤,司諫柳述,獻納趙遠命,正言趙鎭禧,罷職傳旨。傳曰,推考傳旨捧入。又啓曰,右副承旨兪命凝,前任慶尙監司,時未上來,斯速乘馹上來事,下諭,何如?傳曰,允。
鄭楷,以內醫院官員,以都提調·提調意啓曰,黃海道封進芡仁·蓮子·蓮花蘂等物,每自延安府封進矣。自戊戌以來,南大池連値旱澇之災,池內塡閼,不得準數封進,故其代,姑爲分定於各道,而待其疏鑿蓮池,依前封進事,曾已定奪矣。今年,又當蓮花正發之時,慘被水災,池中成海,盡爲沈沒,故蓮實,甚爲不實,元數九十斗內,三十一斗,僅僅封進,而其餘五十九斗,實無封進之路云。本邑事勢,若果如此,則不可無變通之道,依近例五十九斗,更爲分定於本道及三南所産處,以爲封進繼用之地,何如?傳曰,允。
又以禮曹言啓曰,卽接忠義廳所報,則今此增廣別試時,各陵殿參奉試暇之代,例以付祿忠義差送,而二十員內,除各差備外,許多假官,萬無推移差送之路云。其不足之代,依前例以三醫司差送之意,分付,何如?傳曰,允。
金東弼,以備邊司言啓曰,今此謝恩使行時,平安監營銀子四千兩許貸事,前已啓下,分付矣。平安監司,稱以庫儲罄竭,直以不得擧行馳啓矣。本道庫儲,近甚不敷,或以難於許貸之意,論理啓稟,則容或可也,而今以不得擧行爲辭者,事體未安。況今許貸,其數不多,使行需用,元非私事,京軍門之需用緊重者,亦皆許貸,則如是防塞,未知其可。依前啓下公事許貸之意,分付平安監司處,何如?傳曰,允。
又以宣惠廳言啓曰,今年年事之荒歉,有甚於上年,外方各項需用,不可不爲先參酌裁減。一依上年例,湖西·湖南·嶺南,則營官需,竝減八分之一,其他各樣應下者船價外,竝減八分之二,京畿,則營官需,前旣裁減,尙未復舊,不可更減,其中雜費,依三南例,減八分之二,一以示凶年節損之意,一以爲經用添補之地,似合事宜。以此分付諸道擧行之意,敢啓。傳曰,知道。
掌令韓在垣,正言李廣道啓曰,請圍籬安置罪人泰采,亟令按律處斷。措辭見上請逆魁昌集·頤命,竝亟令斬屍,明正典刑。答曰,不允。
掌令韓在垣啓曰,請門黜罪人李喜朝,亟命極邊遠竄。措辭見上請還收遠竄罪人閔鎭遠放送之命。措辭見上請故承旨金普澤,亟命追奪官爵。措辭見上請鞫廳罪人尹慤,更加嚴刑鞫問,期於得情。措辭見上請鞫廳罪人金雲澤,以此發爲問目,嚴刑得情,快正王法。措辭見上答曰,不允。
正言李廣道啓曰,頃年凶黨之秉軸也,猝行三南改量之政,其意不在於均田,而在於括田增賦,故各邑田政,率多紊亂之弊。試以湖邑中最著者言之,如忠州量政,最稱其不均,蓋其時牧使李喬岳,不以正經界爲意,只以增結數爲務,親檢一邑,惟恐結負之不加,嚴督監色,隨以重刑,監色輩無不恇㤼,承望虛張其尺量,故正田結數,旣多增衍,荒廢久陳之地,山頂火耕之田,盡入於元帳,以致新量所增,幾倍於舊量,闔境呼冤,多有棄田廢農之民矣。昨年因朝令而改量也,牧使宋堯卿,身有重病,經年廢衙,專委鄕色,使之釐改,則鄕色,只取新案,任意增減,而循私弄奸,罔有紀極,故田政之錯亂有加,民間之怨謗益甚,其新案之不可用,明矣。令甲限年量田之法,所以均田均賦,而今其田政之不均若此,則烏在其改量之意也?蓋量政之得失,專在於守令,擧忠州一邑之事,而三南各邑之弊,可推而知也。莫重田政,不可任其紊亂而置之,如欲改之,則事甚重大,姑難輕議,而本邑之民,皆以爲姑用舊量,則庶免田賦不均之弊云,民情旣如此,則不可無變通之道。請忠州牧田案,勿行新量,姑用舊量,以紓凶歲窮民之怨,而釐正一事,以爲待年擧行之地。三南各邑新量之不均者,亦令道臣,詳査狀聞,以爲依忠州例,姑用舊量之地,北漢築城之後,自經理廳,稱以待變柴場,乃於城外三面十餘里之外,定界立標,分置別將,多定山直,逐日巡山,嚴行禁斷,都民之採柴者,一犯其標,輒施毆掠,盡奪斧鎌,自此柴路益艱,至於掘莎而炊,近年京山漸赭,槱薪益貴之弊,亦由於此矣。文王之囿,芻蕘皆往,山澤之與民共,先王之制也。況京城十里內禁標所禁者,松木而已,何可於禁標之外,益廣其禁,竝絶都人之柴草,以取國中之爲穽之怨哉?且北漢,旣是無用之空城,則此等設施之不便者,不可以因存,請北漢柴場禁斷之規,亟命革罷,以開都民樵採之路。答曰,依啓。
上在昌德宮。停常參·經筵。
朴熙晉啓曰,今日持公事入侍日次,而以國忌齋戒,頉稟。傳曰,知道。
金東弼啓曰,備邊司郞廳來言,今日賓廳坐起日次,而以鞫坐相値,頉稟。傳曰,知道。又啓曰,掌令韓在垣,再啓煩瀆,退待物論矣。傳曰,知道。又啓曰,小臣,推鞫坐起,進去下直,請出推案。傳曰,知道。
朴熙晉啓曰,領議政四十二度呈辭到院,而以國忌齋戒相値,留院之意,敢啓。傳曰,入之。
金東弼,以都摠府言啓曰,副摠管李順坤,以御營中軍,新番軍士點考及舊番軍士賞中日試放事,南小門洞晝仕進去之意,敢啓。傳曰,知道。
領議政趙泰耉四十二度呈辭。傳曰,安心調理。
金東弼啓曰,卽者禁府郞廳,以大臣意來言,今日鞫坐出令之後,同義禁李師尙·金始煥,俱以病不進云,竝卽牌招,以爲進參之地,何如?傳曰,允。又啓曰,今日鞫坐,憲府無進參之員,除在外外,呈告未肅拜人員,陳疏未承批人員,竝卽牌招,何如?傳曰,允。又啓曰,同義禁李師尙牌招不進,推考傳旨,今方捧入,而鞫獄事體甚重,不可不備員,更卽牌招,何如?傳曰,允。
鄭楷,以掌令李景說牌不進,罷職傳旨。傳曰,推考傳旨捧入。
金東弼啓曰,啓覆文書,旣已修正,初覆以十一月初四日,再覆初七日,三覆十八日推擇之意,分付該曹,何如?傳曰,允。
備忘記,史官一員待命,騎馬三匹立之。
朴熙晉啓曰,討逆陳奏文撰進,一時爲急,新除授藝文提學柳鳳輝,卽爲牌招,何如?傳曰,允。又啓曰,藝文提學柳鳳輝牌不進,推考傳旨,方已捧入,而陳奏文撰進,一時爲急,更爲牌招,何如?傳曰,允。
掌令韓在垣啓曰,臣本以遐鄕冷跡,濫廁淸朝臺閣之末,感激恩私,報效無路,敢以芻蕘之說,猥陳於辭疏之末,而狂瞽之言,未槪於聖心,恩批久靳,縮伏累日,恭俟譴罰矣。頃以鞫坐,天牌儼臨,臣非不知疏批未下之前,不得應命,臺體則然,而非但平日迷滯之見,每以近來違召之弊,有所慨然而已。且鞫坐事重,懲討方急,有非臺閣顧嫌逡巡之日,故臣果擺脫常規,冒出參鞫,然其踪跡之不安,則無異於前,詣臺論啓,亦涉冒沒,故不敢爲揚揚入臺之計矣,見今鞫事垂畢,而逆魁按律之啓,迄未蒙允,至於行藥主人之雲澤,尤不可一日容息,而尙逭王章,爲今日臣子者,所當不暇他顧,急陳沐浴請討之義,準請後已,故昨果詣臺連啓矣。今聞物議,以臣未承批而冒出行公爲非,而僚臺及諫臣,俱以疏批未下,引爲嫌端,荐違召牌,則臣之壞損臺體,冒嫌徑出之失,於此益著,其何敢一刻因冒於臺次乎?請命遞斥臣職。答曰,勿辭。
持平成德潤啓曰,引嫌而退,不待承批,雖緣鞫坐,旣有物議,勢難自安,請掌令韓在垣遞差。答曰,依啓。
上在昌德宮。停常參·經筵。
光烈王后忌辰。
金東弼啓曰,領議政趙泰耉四十三度呈辭到院,而以國忌正日,留院之意,敢啓。傳曰,入之。
鄭楷啓曰,吏曹郞廳來言,臺諫有闕,政事,何以爲之?取稟。傳曰,明日爲之。
領議政四十三度呈辭。傳曰,安心調理。
鄭楷,以問事郞廳,以鞫廳大臣意啓曰,莫重鞫廳,堂上不可不備員,而同義禁李師尙,連日不爲進參,事甚未安,卽爲牌招參鞫,何如?傳曰,允。
金東弼啓曰,明日拜表相値,再明,三明日,誕日陳賀,大臣當爲進參,此三日,推鞫姑罷,推案還入之意,敢啓。傳曰,知道。
又以御營廳言啓曰,本廳屬海西一番別馬隊五十六名,標下軍一名,已爲逢點整齊矣。來十一月初一日,與東營入直十五番別馬隊替代後,舊軍放送之意,敢啓。傳曰,知道。又以御營廳言啓曰,本廳屬左部後司全羅道左道二哨,右道三哨,合五哨軍兵六百七十名,已爲逢點整齊矣。來十一月初一日,與右司軍兵替代後,舊軍放送之意,敢啓。傳曰,知道。
又以錄勳都監言啓曰,會盟祭,旣是祭天告由之祭,事體重大,自上亦爲親臨歃盟,而若値隆寒,則經夜將事之際,恐或有傷損之慮,分付該曹,必趁未極寒之前,以開月初旬前,使之擇日,何如?傳曰,允。
上在昌德宮。停常參·經筵。
朴熙晉啓曰,今日持公事入侍日次,而拜表相値,頉稟。傳曰,知道。又啓曰,來初一日,輪對日次,取稟。傳曰,停。
金東弼,以都摠府言啓曰,今日入直內三廳武兼禁軍及軍兵等,當爲中日習射,而冬至使拜表相値,不得爲之之意,敢啓。傳曰,知道。又以都摠府言啓曰,副摠管李森,以刑曹參判,冬至使拜表査對事,慕華館晝仕進去之意,敢啓。傳曰,知道。
又以御營廳言啓曰,今此下番馬步軍兵試才賞格,從分數多寡,以本廳所儲木綿,面給後,別單書入之意,敢啓。傳曰,知道。又以御營廳言啓曰,本廳,來癸卯年正月·二月,當海西三四番別馬隊,逐朔立番次,趁期調送事,本道監兵使處,依前知會之意,敢啓。傳曰,知道。又以御營廳言啓曰,本廳,來癸卯年正月·二月兩朔應立中部前司屬全羅道右道五哨軍兵,十二月二十五日,京中逢點,正月初一日,與左部後司軍兵,當爲替直立番,趁期調送事,本道監兵使處,依前知會之意,敢啓。傳曰,知道。
領議政趙泰耉四十四度呈辭。傳曰,安心調理。
朴熙晉,以禮曹言啓曰,今此冬至,百官陳賀及命婦朝賀磨鍊節目,依所啓施行事,判下矣。在前陳賀時,百官依例行禮於外庭,而至於命婦朝賀,則權停矣。今番則何以爲之乎?敢稟。傳曰,權停。又以侍講院言啓曰,本院新除授司書沈㻐,時在江原道橫城縣任所,書筵入番事緊,斯速乘馹上來事,下諭,何如?傳曰,允。又以錄勳都監言啓曰,都監工役,甚爲浩大,必須晝夜督責然後,可無窘束之患,而都廳郞廳副應敎李世德,以本職,陳疏未承批,久未行公,各房事役,自底稽滯,卽爲牌招察任,何如?傳曰,允。
又以侍講院言啓曰,本院新除授司書沈㻐,時在江原道橫城縣任所,書筵入番事緊,斯速乘馹上來事,下諭,何如?傳曰,允。
又以錄勳都監言啓曰,都監工役,甚爲浩大,必須晝夜督責然後,可無窘束之患,而都廳郞廳副應敎李世德,以本職,陳疏未承批,久未行公,各房事役,自底稽滯,卽爲牌招察任,何如?傳曰,允。
金東弼啓曰,三司來詣請對矣。傳曰,引見。
傳曰,三使臣引見。
兵批啓曰,新除授忠州營將李潚呈狀內,情病,有萬分難安者,特爲許遞云。病勢之外,又有難安情勢,則不可强令赴任,今姑罷黜,何如?傳曰,允。
有政。吏批,判書李光佐進,參判鄭齊斗在外,參議李眞儒進,左副承旨金東弼進,朴徵賓爲掌令,趙趾彬爲橫城縣監,崔雲龍爲康津縣監,沈珙爲刑曹參議,柳弼垣爲吏曹正郞,柳鳳輝爲校書提調,崔爲禮曹佐郞,朴弼禹爲掌樂主簿,趙遠命爲兼西學敎授,李明誼爲校書校理,趙澳爲假引儀,柳三益爲假引儀,尹光益爲注書,李聖天爲承文正字,洪啓相爲校書博士。兵批,判書李肇査對進,參判金始煥査對進,參議朴彙登進,參知朴澄病,左副承旨金東弼進,無政事。
下直,光陽縣監具文洙。
朴熙晉啓曰,今日,卽拜表吉日,副使臣李萬選,書狀官臣梁廷虎,今方來待,而上使臣全城君混,以去夜遭同姓三寸叔母喪,不爲來待,屢度催促,無意入來。凡事係重大,則勿論服制,自是法例,則莫重拜表,服制尤不可論,而以此堅執,終不變動,揆以事體,極爲未安,推考,卽爲牌招,何如?傳曰,允。
金東弼,以備邊司言啓曰,松都失稔,與海西無異,賙賑之方,不可不預爲料度,而留守柳重茂,除拜已久,尙未出肅,疏批未下,卽爲牌招,以爲斯速赴任之地,何如?傳曰,允。又以備邊司北漢主管堂上言啓曰,昨日,因臺啓,北漢柴場禁斷之規,亟令革罷事,允下矣。一自北漢城外定界立標之後,守城將,專管分授,監官山直,禁斫頗嚴,比諸京兆泛禁,養護頓勝,頗有葱鬱之效,此固衆目所見,摘奸,亦可詳知,而只緣禁斷之際,亦不無弊端,至有此請罷之論,旣不可因㘆而廢食,亦不當全然弛禁,使之一朝童兀。今姑分付管城將,嚴飭監官山直,俾無毆打柴軍,貽弊村民之端,落葉則勿禁,至於定界太遠處,則待句管堂上公務稍暇,一往看審,詳察其要領後,更爲啓稟改定界,似合宜,以此分付,何如?傳曰,允。
又啓曰,守令,多未署經,凶歲夫馬之留滯,事甚可慮,兩司除在外及疏批未下外,呈告未肅拜人員,竝卽牌招,以爲署經之地,何如?傳曰,允。
朴熙晉,以司諫柳述,持平李重述,錄勳都監都廳李世德等牌不進,罷職傳旨。傳曰,推考傳旨捧入。
金東弼啓曰,刑曹·掌隷院,俱以詞訟重地,公務積滯,委屬可慮,刑曹判書趙泰億,以疏批未下,久不行公,啓覆旣已定日,文書修整,事甚緊急。判決事沈珙,除拜多日,尙不出肅,竝卽牌招察任。刑曹參議有闕之代,今日政,亦爲差出,仍卽牌招,何如?傳曰,允。又以禁衛營言啓曰,一番海西別驍衛五十六名,步軍標下一名,已爲點閱整齊,來十一月初一日,與本營入直別驍衛,依前替代後,舊軍放送之意,敢啓。傳曰,知道。又以兵曹言啓曰,禁軍等處,分給鐵甲胄,年久破傷,禁軍廳所在甲胄換給後,破甲衣九十九部,破頭口一百九十七部,令敎鍊官前司果李晩明,看檢,改修補畢役,而本廳所在軍器中,長片箭所儲甚少,長箭五百部,片箭五百部,合一千部,亦令李晩明監造,今已畢造矣。見樣長箭五部,片箭五部,筒兒五箇,封進之意,敢啓。傳曰,知道。
又以禁衛營言啓曰,一番海西別驍衛五十六名,步軍標下一名,已爲點閱整齊,來十一月初一日,與本營入直別驍衛,依前替代後,舊軍放送之意,敢啓。傳曰,知道。
又以兵曹言啓曰,禁軍等處,分給鐵甲胄,年久破傷,禁軍廳所在甲胄換給後,破甲衣九十九部,破頭口一百九十七部,令敎鍊官前司果李晩明,看檢,改修補畢役,而本廳所在軍器中,長片箭所儲甚少,長箭五百部,片箭五百部,合一千部,亦令李晩明監造,今已畢造矣。見樣長箭五部,片箭五部,筒兒五箇,封進之意,敢啓。傳曰,知道。
鄭楷,以戶曹言啓曰,卽接內需司啓下牒呈,則聚賢洞宮手本,據慶尙道河東·昆陽田畓,還爲出稅,其代春川府麒麟相換折受。金海鳴智島·昌原·咸安·固城·泗川等五邑魚鹽·船稅等物,庚子年革罷,代羅州·靈巖·康津·海南·珍島等五邑水邊諸處·諸島煮鹽·捉魚船迫處,自羅州朱龍島,至珍島·鳥巖島,定界代受事,允下矣。春川府,以關防重地,物力,本來凋殘,凡百需用,專靠於麒麟一面矣。曾在癸酉年間,於義宮折受此面,其時道臣,備陳本府形勢,狀請還寢,備局覆啓,終至革罷。到今若又折受,則關防重地,將無以成樣,而亦有違於先朝定奪還罷之本意。至於羅州等五邑折受事,其爲弊端,尤極不貲。近來沿海諸處,荐被災荒,浦民失業,生理阻絶,其愁怨顚連,不能保存之狀,視陸民尤可矜念,而宮差又從而下去,征稅無厭,則鳥驚魚駭,必將至於渙散之境,當此新化方敷之日,懷保安集之策,亦不容少忽也明矣。春川府麒麟面·羅州等五邑沿海諸處魚場·船稅等折受,今姑安徐,而本宮用度,亦不可不念,金海鳴智島等處,自今年,還屬同宮免稅,何如?傳曰,羅州等五邑,依手本施行。
朴熙晉,以弘文館言啓曰,新除授副校理尹游,以京試官,時在慶尙左道,經筵入番事緊,請斯速乘馹上來事,下諭。答曰,依啓。
又以禮曹言啓曰,今此會盟祭出還宮時,王世弟祗迎祗送之禮,當爲磨鍊,而隨駕,何以爲之?敢稟。傳曰,勿爲磨鍊。
鄭楷,以錄勳都監言啓曰,三房郞廳李德鄰外任,代以前佐郞李敏好差出。一房監造官尹忠敎,病未行公,代以前參奉曺夏望差出,而時無職名,令該曹,竝卽口傳付軍職,冠帶常仕,何如?傳曰,允。
又以戶曹言啓曰,玉山府大嬪祠宇基址,以故完豐府院君李曙家,旣自禮曹,啓下擇定矣。令監考折價,參以公論,瓦家一百四間,及半半間空垈七百十八間,及半半間合八百二十二間,半價新丁銀一千九百兩,磨鍊上下之意,敢啓。傳曰,知道。
又以兵曹言啓曰,今十月二十六日,許氏稱名女人,自丹鳳門入來,差備門外擊錚,極爲駭然。令攸司,囚禁治罪,同門守門將朴尙謙,常時不能禁斷雜人,以致闌入,難免其責,推考,何如?傳曰,允。又以兵曹言啓曰,今番謁聖武科出身元數十九人內,壯元一人·禁軍四人,依例除防,應爲赴防者十四人矣。今當分防,而近因年凶,爲慮主客俱困之弊,諸科出身,竝許除防,今春庭試出身,亦爲除防矣。卽今西北年事,未免凶歉,勢難分防,依近例除防,使之納米,何如?傳曰,允。
朴熙晉,以禮曹言啓曰,今此大殿誕日,諸道所封方物,今日開坐看品,則其中江原監司呂必容所封王大妃殿方物,木梳四箇·竹梳十箇等物,無端闕封,其在事體,極爲未安。監司呂必容,從重推考,闕封木梳竹梳等物,追後封進之意,分付,何如?傳曰,允。
執義金始㷜啓曰,臣,幸蒙恩暇,往省先壠,感結幽明,攢祝無地,還到中路,伏奉移拜有旨,昨始來伏私次,而顧此亞憲之職,地望自別,決非如臣庸陋所可堪勝。且臣侄子臣尙奎,以京試官,方帶兼持平,揆以法例,自在應遞,尤何可一刻仍冒乎?請命遞斥臣職。答曰,勿辭。
鄭楷啓曰,執義金始㷜,再啓煩瀆,退待物論矣。傳曰,知道。
巳時,上御熙政堂。冬至三使臣,留待引見入侍時,正使全城君混,副使李萬選,書狀官梁廷虎,同副承旨鄭楷,假注書韓師善,記事官申致雲·尹容。全城君混所啓,使行時銀貨之需用於彼人者,漸漸增加於每年。小臣最初出疆時,數不過二三四千兩,近年以來,幾至五六千兩,每於使行時,不得已貸去諸軍門銀貨,已成規例。今番則軍門,托以財力之不敷,終不聽施,頃以四萬兩請得之意,草記蒙允,而備局覆啓,許給四千兩之後,平安監司,又復狀請防塞,四千兩之數,亦不欲出給。若此則恐不免生事辱國之弊,依前備局覆啓四千兩許給之意,分付,何如?上曰,唯。又所啓,使行時,自朝家定八包,已有定規,而近年以來,人心極惡,商譯輩潛越義州之弊,比比有之,此莫非邦禁解弛之致。今此使行時,各別嚴禁之意,申勅于義州府尹處,何如?上曰,依爲之。書狀官梁廷虎所啓,上使,以潛商之弊,有所陳達,此是臣之職掌,則所當嚴禁,而近來人心極惡,我朝商譯輩,交通彼人,密密相結,我國祕諱之事,亦不無潛通之弊,故彼人索賂之弊,因此增加。至如咨文,誤書落字等微細之事,亦執爲索賂之端,是譯輩,旣不能周旋,又從而有符同分利之弊,今番,若有此等發覺之端,則是譯及商賈輩,當繩以重律,以爲別樣禁斷之地,何如?上曰,唯。
同日未時,上御熙政堂。三司請對入侍時,大司憲金一鏡,持平成德潤,獻納趙遠命,正言李廣道,校理李明誼,修撰趙翼命,同副承旨鄭楷,假注書韓師善,記事官申致雲·尹容。大司憲金一鏡,持平成德潤,獻納趙遠命,正言李廣道,校理李明誼,修撰趙翼命所啓,請圍籬安置罪人泰采,亟令按律處斷。措辭見上上曰,依啓。大司憲金一鏡,持平成德潤,獻納趙遠命,正言李廣道所啓,請逆魁昌集·頤命,竝令有司,亟行斬屍,明正典刑。措辭見上上曰,勿煩。
獻納趙遠命,正言李廣道所啓,雲澤,以春澤之弟,民澤之兄,一種禍心,自有傳襲,而三年凶圖,萃于一門。近日逆豎如龍·紀·喜·器·峻·祚·賓·佐之類,非渠宗親姻婭,則乃其門客褊裨,而主張行藥之說,的出於盛節結案之招,則不待支黨之吐實,而可知其爲諸賊之首謀,至於炊飯易熟之說,發於普妻之口,則其闔門男女,同心謀逆簒弒之事,傳作家業,爛熳謀議之狀,狼藉難掩,則鞫廳,一推再推,尙不請刑者,未知有何所待,而況趙洽招內,雲澤之與其父爾重,酬酢說話,尤極凶慘陰祕,此亦不可不明覈。請鞫廳罪人雲澤問目中,此一款,亦爲添入,嚴刑得情,以正王法。上曰,勿煩。
大司憲金一鏡,持平成德潤所啓,請鞫罪人金雲澤,以此發爲問目,嚴刑得情,夬正王法。措辭見上上曰,勿煩。又所啓,請鞫廳罪人尹慤,更加嚴刑鞫問,期於得情。措辭見上上曰,勿煩。又所啓,請故承旨金普澤,亟命追奪官爵。措辭見上上曰,勿煩。又所啓,請還收遠竄罪人閔鎭遠放送之命。措辭見上上曰,勿煩。又所啓,請門黜罪人李喜朝,亟命極邊遠竄。措辭見上上曰,勿煩。又所啓,引嫌而退,兼帶相避,在例當請,執義金始㷜遞差。上曰,依啓。又所啓,新除授掌令朴徵賓,時在京畿積城地,請斯速乘馹上來事,下諭。上曰,依啓。諸臣,以次退出。
上在昌德宮。停常參·經筵。
未時,太白見於巳地。
大殿誕日,政院·玉堂單子問安。答曰,知道。
大妃殿·中宮殿·世弟宮·嬪宮,政院·玉堂問安。答曰,知道。
朴熙晉啓曰,領議政趙泰耉四十五度呈辭到院,而以大殿誕日,留院之意,敢啓。傳曰,入之。
又啓曰,右議政崔錫恒箚子到院,而以大殿誕日,留院之意,敢啓。傳曰,入之。
又啓曰,會盟祭期日不遠,多有及時擧行之事,而都監堂上韓配夏,以加資辭疏未承批,不得行公,都廳郞廳李世德,亦以辭免本職,陳疏未承批,昨日違牌不進,都監事務,委屬可慮。韓配夏·李世德,竝卽牌招察任,何如?傳曰,允。
又啓曰,新除授注書尹光益,卽爲牌招察任,何如?傳曰,允。
又以弘文館言啓曰,本館下番副修撰臣李承源,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
領議政趙泰耉四十五度呈辭。傳曰,安心調理。
鄭楷,以備邊司言啓曰,王世弟冊封勅使出來後,卽當送謝恩使,故不待勅使入京差出矣。厥後因使臣之累次遞易,自至於過時,冬至使行期,又爲不遠,西路年事大無,兩次使行,一時供接,民力無以支當,不得不更爲稟旨,合兩使送之矣。如是之際,去勅使還歸之日,其間頗遠,在前如此之時,例有具由移咨禮部之規。今亦依此例,以使臣累次遞易,不免遲滯之意,撰出咨文,前頭討逆奏文齎傳時,追付,何如?傳曰,允。
兵曹口傳政事,副司果金始㷜。
假注書韓師善有頉,代以李日躋爲假注書。
鄭楷啓曰,吏曹郞廳來言,臺諫有闕,政事,何以爲之?取稟。傳曰,明日爲之。
又啓曰,左議政崔奎瑞箚子,自縣道來到本院,而以大殿誕日,留院之意,敢啓。傳曰,入之。
又以義禁府言啓曰,圍籬安置罪人泰采,按律處斷事,命下矣。取考本府謄錄,曾無以按律命下而擧行之事,許積賜死時,以賜死命下而擧行,今亦依此例賜死乎?令政院,稟旨分付,何如?傳曰,允。
又啓曰,因禁府草記,圍籬安置罪人泰采,依許積賜死例,令政院稟旨分付事,允下矣。頃日賊臣昌集·頤命等處斬傳旨中,初以依律處斬書入,追以賜死改付標,啓下矣。今亦依此例,泰采按律處斷原傳旨中,以賜死改付標以入之意,敢啓。傳曰,知道。
右議政崔錫恒箚曰,伏以臣昨夕,伏聞請對時,特允按律之請云,大小輿情,莫不爲快,而第臣於此事,旣有親聞之語,玆敢冒昧言之,當就章承款之時,有曰前冬備忘收還後,頤·集兩凶,大生恐㤼,會於健命之家,聚首謀議,器之從傍告曰,此事不可如是而止,必以旗手三四百名,直守闕門,卽邀趙判府事,面議處之宜矣。健命顰蹙曰,初不與知之人,今何可又使參聞耶云云。其時問郞,以其非承服之語,刪以不錄,參鞫諸臣,上自堂上,下至郞僚,竝皆聞之,非可誣也。以此推之,泰采之初不預於三凶陰祕之謀,槪可知也。臣以終始按獄之人,旣聞此言之後,有懷囁嚅,終有乖於無隱之義,故不得不一陳於淵鑑之下,伏乞聖明,留神裁察焉。取進止。答曰,省箚具悉卿懇。箚陳之事,已悉於昨日筵中焉。仍傳曰,遣史官傳諭。
大司憲金一鏡,副應敎李世德,持平成德潤,獻納趙遠命,副校理李明誼,正言李廣道,修撰趙翼命,副修撰李承源等箚曰,伏以臣等,齊造賀班,忽伏覩右議政崔錫恒箚本,竊不勝駭惑慨惋之至。第其頭辭,乃以特允泰采按律之請,謂之大小輿情,莫不爲快。噫,一國公共之議,大臣,亦未嘗不聞不知之矣,旣知其輿情之若是,而又爲之辭,臣等竊爲大臣,咄咄慨惜也。夫泰采必誅罔赦之罪,旣盡臚列于前,今不必架疊,而大臣之引就章亂招而爲語者,亦復大違事實,臣等請陳之。獻納臣趙遠命,曾爲問郞,有所詳記其委折者,就章招內,渠在長興謫所時,喜之亦配碧沙驛,碧沙,是長興境內,故一日往見,則喜之言,去十二月初三日,頤·集,會于健命家,相議發軍卒守闕門云云,而渠方以平兵首望,後政當出,渠之不預於護衛一事,自可脫空,欲以此爲自明之計,而卽今南平縣監李匡輔,以臺官參坐,乃悟曰,十二月初三日,乃健命奉使在燕之時,頤·集之聚會,健命之嚬蹙,全是虛謊鑿空,以此詰問於就章,則就章,卽服甚誣罔,故取招時,不爲錄出,伊時事實,不過如此,今大臣,取此爲證,臣等誠莫曉其何謂也。且臣等之請討泰采,殿下之快許按律者,專以四兇聯箚,逆節彰著故也。大臣,遂拈題外歸虛之語,輕論旣勘之罪逆,夫以大臣平日體國之誠,胡然至此,臣等尤不勝訝歎焉。仰惟聖斷赫然,處分已定,豈復有毫分撓沮,而大臣箚語,不免爽誤,臣等玆敢相率詣閤門悉暴焉。取進止。答曰,省箚具悉。箚辭,已諭於右相箚批矣。
上在昌德宮。停常參·經筵。
自巳時至未時,日暈。申時,日有左珥。
朴熙晉啓曰,明日常參·經筵,取稟。傳曰,停。
又啓曰,今日持公事入侍日次,而中宮殿誕日相値,頉稟。傳曰,知道。
金東弼啓曰,備邊司郞廳來言,今日賓廳坐起日次,而陳賀相値,不得來會云矣,敢啓。傳曰,知道。
中宮殿,政院·玉堂單子問安。答曰,知道。大妃殿·大殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房提調臣韓配夏,右承旨臣朴熙晉啓曰,寒事漸緊,伏未審此時,聖體若何?大妃殿氣候,亦復何如?今日是入診日次,而陳賀相値,不得啓請矣,臣等不任憂慮,敢來問安。答曰,知道。無事,慈殿氣候安寧矣,勿爲入診。
以領議政趙泰耉四十六度呈辭,傳于朴熙晉曰,安心調理。
金東弼,以都摠府言啓曰,副摠管李森,以捕盜大將,本廳坐起晝仕進去之意,敢啓。傳曰,知道。
又以義禁府言啓曰,圍籬安置罪人泰采賜死傳旨,改付標,啓下矣。令各該司,藥物依例措備後,發遣府都事,與醫司官員一人,持藥物下去賜死之意,敢啓。傳曰,知道。
又以兵曹言啓曰,判書臣李肇,連有公故,參判臣金始煥,以實錄堂上,除本仕,參議臣朴彙登,獨爲入直,今至一望矣,身病方重,參知臣朴澄,連呈辭單,不爲行公,卽爲牌招,以爲替直之地,何如?傳曰,允。
注書尹光益病,代以吳光運爲假注書。
有政。吏批,行判書李光佐進,參判鄭齊斗在外,參議李眞儒進,左副承旨金東弼進。
吏批啓曰,尙衣院別提具爀呈狀內,素患濕痰之症,近益添劇,實無供職之勢,斯速入啓處置云,改差,何如?傳曰,允。
以鄭壽期爲執義,以睦趾敬爲禮曹正郞,以尹彬·朴弼禹爲監察,以尹尙衡爲瓦署別提,以柳弼垣·尹淳單付兼漢學敎授。
兵批,判書李肇進,參判金始煥進,參議朴彙登病,參知朴澄病,左副承旨金東弼進。
兵批啓曰,五衛將李聖漢呈狀內,所患風痺之症,數旬調治,姑無分減,至於衛直,曠日未就,從速遞改,以便公私云。身病如此,則宿衛輪直之地,不宜久曠,今姑改差,何如?傳曰,允。
以李光佐·朴泰恒爲副摠管,以安相益爲忠州營將,以朴瑞圭爲兼司僕將,以李謐爲忠壯衛將,以李道謙爲四山監役。
以兵曹參知朴澄牌不進,罷職傳旨,傳于金東弼曰,推考傳旨捧入。
鄭楷啓曰,今此增廣別試初試時,文武科四所監察八員,當爲進參,而卽今監察,行公四員,未署經又至四員,無以推移進去,在前如此之時,亦有署〈經〉前行公之例,今亦依此進去事,分付,何如?傳曰,允。
金東弼啓曰,啓覆日字不遠,刑曹多有急時擧行事,而判書趙泰億,以疏批未下,日昨違牌,尙不行公,罪人照律,一時爲急,卽爲牌招,使之趁卽開坐,何如?傳曰,允。
以備忘記,傳于鄭楷曰,大嬪房祠宇及墓所,一應凡事,依仁嬪房例擧行事,分付該曹。
鄭楷,以禮曹言啓曰,今此會盟祭後,仍設會盟宴,自是舊例,節目當爲磨鍊,而取考本曹謄錄,則庚申年會盟時,大臣陳達以爲,仁廟朝靖社·寧社·寧國三次會盟宴,竝爲權停,而會盟宴所入物力甚多,當此經費匱竭之日,設宴一款,合有變通之道云,仍有權停之命矣。卽今八路凶荒,國儲罄竭,自前權停之事,有難擧行,今番則,何以爲之?敢稟。傳曰,權停。
又以錄勳都監言啓曰,一房郞廳具爀,本職旣已遞改矣,時無職名,令該曹,口傳付軍職,冠帶常仕,何如?傳曰,允。
又以錄勳都監言啓曰,一房監造官前侍直尹忠敎,病未行公,故以前參奉曺夏望出代矣。夏望,亦有身病,不卽察任,都監事務房午,難待其差復,不得已改差,其代以前奉事權授差定,而時無職名,付軍職,冠帶常仕,何如?傳曰,允。
金東弼,以兵曹言啓曰,今番謁聖武科出身等,除赴防納米事,旣已草記,允下矣。石數,當依今春庭試例,定以四石,而本曹一軍色,專管禁軍接濟,而曹儲蕩竭,無以酬應。今此除防米,自本曹收捧補用,其中廣州一人,依例自本城收捧之意,分付,何如?傳曰,允。
金東弼,以兵曹言啓曰,今十月二十九日辰時,忽有一狗,突入於曜金門水門,自巡邏洞,直向禁川橋之際,爲近仗軍士等逐捕云,事極驚駭。同門守門將,常時不能檢飭之失,在所難免,推考警責,守門軍卒,自本曹,從重決棍,何如?傳曰,允。
金東弼,以義禁府言啓曰,今此增廣別試時,本府都事十員內,三員赴試,一員出使,只有六員,而二員,本府當直,兩處入直,四員。鞫獄時別刑房文書色察任,文武科四所禁亂官,無以備數。珍島郡出使都事宋湜,令該曹,口傳閑官換差,假都事,亦令別擇差出,以爲推移分差之地,何如?傳曰,允。
金東弼啓曰,刑曹判書趙泰億牌招不進,推考傳旨,纔已捧入,而啓覆已迫,本曹擧行之事,一日爲急,待開門更爲牌招,以爲趁卽開坐之地,何如?傳曰,允。
鄭楷,以錄勳都監言啓曰,會盟祭吉日,旣已擇定於十一月初九日,會盟錄及原從錄印出,萬分緊急矣,所當新造活字,及時印出,而卽今歲凶財竭,鑄字新造,其勢未易,依前謄錄,校書館所在鑄字,爲先取來,卽爲印出後還下,何如?傳曰,允。
又以禮曹言啓曰,雜科覆試額數,比初試減半者,自是法典,而如大增廣時覆試,則加取二人,初試則元無增減之事,以致覆試額數,過半於初試,已非當初定法之意。且近年譯科初試,每未滿於元定額數,而覆試,則用本額,故見落者,不過一二人,此尤不當。曾因筵臣陳達,有令禮官,稟處之命矣,前頭慶科不遠,不可不預爲稟定。今後則一從法典,必使覆試額數,減半於初試,而如大增廣時覆試,加取二人,則初試,亦加取四人,初試不滿額者,覆試,亦從初試數而減半取之,似爲得宜,以此分付各學,使之依此定式施行,何如?傳曰,允。
大司憲金一鏡,持平成德潤,獻納趙遠命啓曰,國家治逆之法,自有其律,固不當撓屈王章,輕減常刑也決矣。乃者,逆魁昌集·頤命窮凶情節,狼藉鞫案,伊時聖上,三命正刑,而末梢勘斷,止於賜死,失刑之大,莫甚於此,輿情咸憤。矧今諸賊之招,兩逆之行謀設計,陰祕凶慘,節節彰著,萬目咸覩,擧國含生之類,孰不欲啗其一臠,以洩臣子之憤哉?晉敦跽斬之刑,千古稱快,林甫焚骨之議,先儒爲是,藁街追戮之典,不可不亟施於此賊,纔因三司之齊請,收孥籍産,已有命矣。斬屍之法,尙不擧行,人心之拂鬱,國法之隳懷,有不可勝言者矣。夫磔尸之典,在我祖宗朝,亦多有已行之前例,況此自犯大逆,死逭常憲,如頤·集兩賊,而獨闕典刑於今日也哉?請逆魁昌集·頤命,竝令攸司,亟行斬屍,明正典刑。答曰,勿煩。
大司憲金一鏡,持平成德潤啓曰,本府以李喜朝亟邊遠竄事,閱月爭執,而天聽邈然,尙靳一兪,臣竊不勝區區訝惑之至。喜朝,素乏學術,徒藉門闌,濫通淸顯,猥躋宰列,此已不厭於物情,而況昨年權凶輩,迫逐君父,庭籲卽輟,天位將傾之日,苟有一分秉彝之心者,孰不明目張瞻於鷹鸇逐雀之義,而喜朝,官居臺憲之長,終無一言半辭,及於懲討,而且性本妖邪,意在樂禍,凡諸戕賢毒正之事,無不陰主,至於箚上瑣錄而極矣。上而期先王日月之明,下而爲賊球凶疏之倡,卒之士禍淊天,善類屛跡久矣。幸今天佑斯文,聖斷赫然,夬賜伸辨,球已島配,則喜朝,以同罪之人,尙今漏網,偃息牖下,斷無是理,輿情齊憤,公議難遏,決不容但已。請門黜罪人李喜朝,亟命極邊遠竄。臣伏見向日傳敎,有遠竄罪人閔鎭遠放送之命,臣竊以爲不可也。夫鎭遠之負犯,當初臺啓,論之詳矣。外托箴規,欲揚君父所無之過,陰贊凶計,密助賊復治行之資,且結姻逆集,情迹綢繆,此莫非人臣罔赦之罪,而鎭遠,以先朝肺腑之臣,爲殿下元舅之親,不思休戚之義,敢逞黨逆之計,論其罪犯,善地竄配,亦云末減,而曾未幾何,遽有此放釋之敎,此雖出於聖上念舊之恩,實有乖於王法懲惡之道。請還收遠竄罪人閔鎭遠放送之命。故承旨金普澤,以春澤之弟,師命之壻,陰凶奰慝,爲世指目,戕賢毒正,罪固難貸。而況今其弟民澤·雲澤,皆犯惡逆,次第就鞫,其妻妖札,亦已現發,則普澤之平日主張陰謀,同惡相濟之狀,亦可推知,如此罪犯兇逆之人,決不可諉以旣骨而置之。請故承旨金普澤,亟命追奪官爵。鞫廳罪人尹慤三百兩銀貨之說,三出賊招,狼藉文案,其締結逆黨,綢繆同謀之狀,昭著難掩,而特以頑忍之故,屢次刑訊,終始抵賴,論其情狀,尤極絶痛,其在獄體,所當日請加刑,以期輸情,而今此姑爲仍囚之啓,遽發於未及取服之前,無端停刑,大拂群情。請鞫廳罪人尹慤,更加嚴刑鞫問,期於得情。鞫廳罪人金雲澤,卽春澤之弟,民澤之兄,本以梟獍之性,慣習惡逆之謀,交通密徑,締結賊黨,凡係窮凶極惡之事,無不醞釀排布,而作爲群凶之謀主者,厥惟久矣。洽招中,所謂灰金爲禍根之說所以發也。及夫盛節之招出,而主張行藥之說,狼藉於文案,至以爲一日往趙松家,逢鄭宇寬,宇寬,以行藥事,言於渠曰,喜之·器之,與灰洞雲澤·民澤,專爲主張,使宇寬,爲傳給世相之階云。且其後李世福所供及李龍錫招內,民澤兄弟,同在江亭,傳書索銀於弘述依幕事,及當初趙洽更招中,雲澤爲御史西關也,與其父爾重說話時,有曰,國家匪久將有大事云,俄而,頤命獨對之事果出,爾重,至有金哥可謂怪異,能先知如許事之語云云。此等情節,俱極陰兇,諸般負犯,亦且綻露,其在鞫體,所當卽請嚴刑,窮加訊覈,而訊問之擧,獨加於通謀之支黨,請刑之啓,不及於行藥之主人,獄體有乖,人心齊憤。請鞫廳罪人金雲澤,以此發爲問目,嚴刑得情,快正王法。答曰,不允。尹慤事及末端事,依啓。
獻納趙遠命啓曰,雲澤,以春澤之弟,民澤之兄,一種禍心,自有傳襲,而三年凶圖,萃于其門。近日逆豎如龍·紀·喜·器·峻·祚·賓·佐之類,非渠宗族姻婭,則乃其門客褊裨,而主張行藥之說,的出於盛節結案之招,則不待支黨之吐實,而可知其爲諸賊之首謀矣。至於炊飯易熟之說,發於普妻之口,則其闔門男女,同心謀逆簒弑之事,傳作家業,爛熳謀議之狀,狼藉難掩,則鞫廳之一推再推,尙不請刑者,未知有何所待。而況趙洽招內,雲澤之與其父爾重酬酢說話,尤極凶慘陰祕,此亦不可不明覈。請鞫廳罪人雲澤問目中,此一款,亦爲添入,嚴刑得情,以正王法。答曰,依啓。
刑曹判書趙泰億疏,伏以臣之宿痾,遇寒益加,又於近日,感傷非細,服藥調治,久愈彌留,日昨殿講考官之擬,天牌儼降,親臨時迫不得不力疾趨承,終日陪侍,卸脫煖帽,夜深觸冷,仍以添感,歸卽委頓,百骸俱痛,表寒裏熱,未易和解,求汗不得,渾身如縳,痰壅大升,煩渴頓添,昏悶叫苦,殆不自振。以此病狀,斷無從速供職之望,劇曹緊務,不可一任瘝曠,籌司例兼,亦未容苟然尸素。至於賓客之與刑官相妨,前已累疏陳懇,迄未蒙處分,當此鎭日開講之時,旣不得進,又未能遞,一味虛帶,萬分惶悶。至若文衡之職,本是臨急苟充,雖因春宮齒學,乍出應命,而初無盤礴仍據之意,蓋向來詞垣推轂,居臣前者幾人,而畢竟臣之僥冒,輒先時髦,私懷愧恧,久益靡安,烏能免物情之不平,傍觀之譏姍乎?臣雖愚迷,亦有廉恥,去就之際,敢容放忽,平生自勵,不至於慕榮而忘義,今日所處,又何忽包恥而苟蹲乎?爲臣之計,惟有早解匪分之任,以盡自靖之道而已,亦不欲多費頰舌,以惹葛藤也。實錄都廳,爲任極重,臣於前冬,猥被此命,累疏力辭,終不承當,今以忝叨文任,乃有主管之名,監修國史,豈臣所能,揣量才分,終非可堪。況臣今方力辭文任,期於必遞主管之任,正所謂皮之不存,毛將焉傳者也。且聞史廳前規,刑官不得兼都廳,至有閑局換差之例,以此以彼,節節妨礙,有如此者,臣不得不據例而言之,臣以不才無能,濫蒙洪造,昨今年來,驟躐隆顯,光榮已極矣,涯分已溢矣。居常恐懼,若隕淵谷,庶幾知足知止,以爲保晩之圖,前後血懇,實非有一毫矯飾。伏望聖明,曲垂照鑑,憐臣疾病之難强,察臣控籲之□切,亟將臣本兼諸任,盡行裭收,以安私分,毋曠公務,不勝幸甚。抑臣於藝閣賞典,尤極恧縮,今此列聖御筆之刊進,於臣本無一分可言之勞,而徒以名忝提擧,荷□□□,不但私心不安,亦恐恩典屑越。更乞聖明,克念□□□義,還寢賜馬之命,臣將此疏,連日呈院,終未獲□□□,召牌遽降,以病以情,終難趨承,坐犯逋慢,罪戾至此,益無所逃。伏乞先削臣職名,因治臣違命之罪,使朝綱振肅,具僚知戒焉,臣無任兢惶祈懇之至。答曰,省疏具悉。賜馬之命,實循舊章,安心領受,毋曠劇務。
工曹判書韓配夏疏,伏以臣,年衰病痼,本不合於當世需用,而聖渥天大,過蒙簡擢,前後。以下缺
上在昌德宮。停常參·經筵。
鄭楷啓曰,明日常參·經筵,取稟。傳曰,停。
金東弼,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以領議政趙泰耉四十七度呈辭,傳于金東弼曰,安心調理。
鄭楷啓曰,近來廳中,位甚不齊,今日右承旨朴熙晉,病不仕進,所當牌招,而拘於廳規,不得請牌,何以爲之?敢稟。傳曰,牌招。
鄭楷啓曰,假注書李日躋,時無職名,依例付軍職,冠帶常仕,何如?傳曰,允。
以平安監司宣川等官居朴江善等三十名囕死溺死爛死事狀啓,傳于金東弼曰,囕死溺死燒死人等,令本道,恤典擧行。
鄭楷,以吏曹言啓曰,增廣初試考官,今當磨鍊以入,而堂上·堂下,多在罷散中,無以推移備員,合有變通之道,何以爲之?敢稟。傳曰,書入。
又啓曰,工曹判書韓配夏,有稟定之事,來詣請對矣。傳曰,引見。
金東弼啓曰,刑曹判書趙泰億牌不進,推考傳旨,今方捧入,而啓覆只隔數日,必於今日內開坐,罪人照律,而後可以修整文書,趁期入啓,而荐召之下,終不應命,揆以事體,極涉未安。且其辭疏,今已批下,則尤無可引之嫌,更卽牌招,以爲趁卽開坐擧行之地,何如?傳曰,允。
朴熙晉,以吏曹言啓曰,今此增廣文科初試試官,今方擬入,而其中鄭思孝·李鳳年,時無職名,令該曹,口傳付軍職,何如?傳曰,允。
兵曹口傳政事,以鄭思孝·李鳳年,單付副司直。
朴熙晉,以吏曹言啓曰,今此增廣文科初試考官,今將磨鍊以入,而無故可擬之人絶乏,在前如此之時,間有二望擬入之例,今亦依此爲之之意,敢啓。傳曰,知道。
鄭楷,以吏曹言啓曰,昨日本曹參謁坐起時,司評趙純,宗廟副奉事呂命周,內侍敎官朴民秀,俱以稱病不進,竝推考,何如?傳曰,允。
金東弼,以兵曹言啓曰,今壬寅年禁軍祿試射時,沒技人金斗杓·具鵬瑞等,因其上言,直赴殿試事,判下矣,各人等前授馬帖,使之還收之意,分付該寺,何如?傳曰,允。
金東弼,以兵曹言啓曰,去十月朔各廳堂下武臣等試射,當爲設行,而連因有故,未及擧行,今已踰月,不得爲之之意,敢啓。傳曰,知道。
朴熙晉,以宗簿寺官員,以提調意啓曰,璿源譜略御牒,今方修正,王世弟誕生宮號與堂名書下事,旣已入啓蒙允矣。昭訓所出子名,亦當載錄,竝卽書下,以爲一體釐正之地,玉山府大嬪,旣定爵號,亦當改錄於小註中。且御牒修正,事體重大,跋文依前例,以主文之臣,斯速製進。大殿進上及東宮奉獻之數,當更印封進,前印頒賜二百件,收聚改張頒布,似爲便當,而自下不敢擅便,稟旨施行,何如?傳曰,依爲之。
朴熙晉,以錄勳都監言啓曰,會盟祭處所,依前例神武門外築壇事,自禮曹旣已啓下矣。漢城府,蕫率各部,前期修築之意,分付,何如?傳曰,允。
又以禮曹言啓曰,大嬪房祠宇及墓所一應凡事,依仁嬪房例,擧行事,傳敎矣,仁嬪房祠宇·墓所祭需進排事,已有各該司應行之例,此外一應凡事,亦皆一依仁嬪房例,詳考謄錄擧行之意,分付各該司,何如?傳曰,允。
又以禮曹言啓曰,今此增廣文科初試,設場於本曹,上直郞廳,依例朝房直宿之意,敢啓。傳曰,知道。
金東弼啓曰,卽者禁府都事,以大臣意來言,今日本府堂上李師尙·金始煥,見擬試官望,承牌詣闕,故推鞫不得開坐云矣,敢啓。傳曰,知道。
又以備邊司言啓曰,啓覆只隔一日,而刑曹判書趙泰億,連日違牌,事甚可慮,聞其身病甚重,勢難行公云,不可無變通之道。趙泰億刑判之任,今姑許遞,其代政官牌招,開政差出,何如?傳曰,允。
右議政崔錫恒箚子,伏以鞫廳罪人金雲澤,嚴刑得情事,兩司俱發,昨已蒙允。其在鞫廳之道,所當劃卽擧行,而第伏念鞫獄按治之道,自有次第,必須詞證俱備,線絡分明,然後方始請刑,此乃自古通行之例也。今此主張行藥之說,出於盛節之招,而問其根因,則盛節以爲,渠聞李崇祚之言而知之。又曰,崇祚及仁佐·義賓·德峻等,皆以灰金腹心,行藥及所爲之事,無不詳知,今若推問於此人等,則可以一一現發云,故請拿嚴訊,屢次嚴刑,終不吐實,相繼杖斃,德峻一人,未及殞命,觀其形色,死在朝夕,而無一言及於雲澤之事,階梯已絶,更無盤詰之處,而只以春澤之弟,慣習於惡逆之謀,徑加刑訊,則雖快於一時之輿憤,不但有欠於按獄之體,亦將啓日後無窮之弊,鞫廳之尙不請刑者,蓋以此也。至於趙洽云云之說,事關先朝,非今日臣子之所敢發問於罪人者,故獨對之說,屢出於諸賊之招,而臣與參鞫諸臣相議,初不提論於議啓中矣,以此添入於問目云者,非臣始慮之所及也。大抵雲澤之家,自其兄春澤以來,爲世指目久矣。矧今凶慘之言,出於亂逆之招,公議齊憤,固其宜也。臣於雲澤,夫豈有一毫愛惜容護之意,而所愼者事例也,所慮者後弊也。玆不得不一陳於明主之前,伏願更加三思,留神察納焉。答曰,省箚具悉。金雲澤請刑,誠得臺體,卿其勿辭焉。仍傳曰,遣史官傳諭。
金東弼啓曰,因備邊司草記,政官牌招事,允下矣。今已夜深,待明朝出牌之意,敢啓。傳曰,知道。
壬寅十一月初一日午時,上御熙政堂。工曹判書韓配夏請對入侍時,入侍,工曹判書韓配夏,左副承旨金東弼,假注書吳光運,記事官申致雲·尹容。配夏進曰,近來日氣陰寒,聖體若何?上曰,無事矣。配夏曰,大妃殿氣候,若何?上曰,安寧矣。配夏曰,以錄勳都監事,多有稟定事,玆敢請對矣。盟祭乃是祭天告由之祀,事體至重,故當親臨行祀,而卽今日氣漸寒,前頭必益凝沍,經夜將事之際,恐或有傷損之慮,故日字如是進定於初九日矣。庚申會盟祭時,先朝催促擇日以入,而其時適當六七月蒸炎之節,故待其暑退,定行於八月矣。夫會盟祭之設行,不必待都監事役之完畢矣,日字旣迫,當先定勳名,然後別單書啓等事,可以次第爲之。大提學趙泰億,亟令牌招,使之速定勳名,何如?上曰,依爲之。東弼曰,大提學趙泰億,昨以刑曹堂上,請牌,而以陳疏未承批之故,荐違不進,啓覆已迫,不得已更請出牌,而以大提學未行公之故,撰進勳號之事,亦未得擧行矣。配夏曰,連續出牌,以爲擧行之地,何如?上曰,允。出擧條配夏曰,祭壇事,取考曾前謄錄,則例作三間屋塗壁,而今番則日勢寒沍,土役雖不可及辦,而遮以裝子,以毛帳,周其外,則庶可免寒氣透徹之患矣。上曰,依爲之。出擧條配夏曰,今此勘勳時,甲乙丙三等,旣無其人,則不得已以單勳勘定,而第念今番逆變,實千古往牒之所未有,勘以單勳,事體極未備,故不無外議之紛紜矣。取考國朝謄錄,則自上特定元勳,自古爲然。今亦自上親自勘定,特爲下敎,何如?若以單勳勘定,則睦虎龍,當爲一等,大臣之意如此,故敢達。東弼曰,單勳勘定之後,睦虎龍,當爲一等事,韓配夏,旣已仰達矣。蓋錄勳之時,告者外,若無他人,則單勳勘定,事勢誠然,夫三等云者,勘勳時,其功,有可以當一等者,有可以當二等者,有可以當三等者,分等勘定,惟在其人功勞之如何,非必硬定爲格式,必滿三等之數也。今番睦虎龍之事,實有扶社之功,若非虎龍發告,則無以誅討亂賊,其功甚大,宜置一等,以此勘定爲可,而旣定一等之後,雖無二三等,亦有勝於只有二三等,而無一等功臣之爲備也。虎龍,以一等勘定,恐似得宜矣。上曰,依爲之。配夏曰,告者一等,曾有前例,陽陵君許,以上變功,爲一等矣。上曰,唯。出擧條
配夏曰,以藥院事,有可以稟定者,玆敢仰達矣。鹿頂血初進之時,入侍醫官處,下敎以進御矣,其後更無進御之敎,故敢稟。上曰,方進御矣。配夏曰,土營進上二大鹿,當爲出進頂血矣。曾在先朝,多捕大鹿,而每不得頂血,今番則鹿頂,多得血出,極可幸矣。曾前則以鐵釘撞擊其頂,故鹿易斃,而血難得,今番則刺頂上皮膚之間,血出視前倍多,而鹿又生存,亦可爲後日取血之資,故本府方爲飼畜,雖是微物,宜施好生之仁,其血出用之後,放之於後苑閑曠之地,似無所妨,故敢達。上曰,依爲之。配夏曰,鹿脯進御事,都提調趙泰耉,曾有所啓稟矣,全羅道進上鹿脯,當爲進御之意,敢達。上曰,依爲之。
配夏曰,臣有區區所懷,敢達。壬辰科獄,實是我朝三百年所未有之冤獄,而國人之所共憤者也。蓋其時參榜見削之人,皆是積忤於奸兇,故兇賊輩,白地鍛鍊,經營成獄,而嚮因鞫囚話端之迤及,此獄捏造之狀,昭著於鞫案中,聖明亦必洞燭矣。吳遂元事,若訊問李賓興,則其冤狀,自可畢露,而至於李眞伋之無端拔去,極涉冤痛,李獻英·李獻章兄弟事,尤爲無據,勒謂之預構,而請令更試,則先大王,曲察其微隱,判付中,有曰,預構,旣無顯著,更試,國朝所無,今難創行爲敎,兇賊輩,莫售其計,則更以試券中龔字,稍異於試官所書,謂之用奸,竝請拔榜,則聖批又曰,字樣雖異,用奸未著,拔榜之論,決其可不可爲敎,渠輩不得已停啓矣。年久之後,逆臣頤命,勒請更試,托以終不應命,竝爲削科,焉有儒生,而應更試之命者乎?若或應命,則將焉用彼儒生哉?獻英則雖已身死,而獻章尙在,此三人事,初不關於賓興之獄,不必待其究竟。顧今新化淸明之時,合有昭雪之道,李獻英·獻章·李眞伋,宜一竝復科,以伸其冤,惶恐敢達。上曰,依爲之。東弼曰,壬辰科獄,專出於其時兇黨之百計捏成者,而向來鞫廳囚供中,凶賊輩,作爲妖詞,鍛鍊成獄之狀,畢露無餘,至今十餘年之間,人心之憤惋,未已矣。今者韓配夏,以輿誦仰達,而自上卽賜允兪,非但諸人之冤枉,從此昭雪,中外人心,必得稱快矣。至於李眞伋拔去事,元無所執,而崎嶇成案,必削乃已,吳遂元事,亦是至冤極痛者,而此則方有秋曹行査之命,今若究問李賓興,則獄事之虛實,可以知之,而連因秋曹堂上之不齊,尙未擧行,事甚未安,分付刑曹,趁日開坐,斯速窮覈後,稟處,何如?上曰,依爲之。竝出擧條
東弼曰,小臣極知惶恐,而事係法典,玆敢仰稟。全羅監司黃爾章,年今七十,而其子晸,職在近侍之列,侍從臣父年七十加資,自是國典,雖以近事言之,李鳳年·金尙鉉等,亦因筵臣陳稟,俱蒙加資之典。今此黃爾章,亦爲一體施行之意,分付該曹,何如?上曰,依爲之。出擧條諸臣,以次退出。
上在昌德宮。停常參·經筵。
朴熙晉啓曰,明日常參·經筵,取稟。傳曰,停。
又啓曰,大司憲金一鏡,持平成德潤呈辭,執義鄭壽期未肅拜,掌令李景說未肅拜,未承批呈辭,朴徵賓未肅拜上疏,持平李重述呈辭受由,今日以監察茶時之意,敢啓。傳曰,知道。
以領議政四十八度呈辭,傳于朴熙晉曰,安心調理。
朴熙晉啓曰,啓覆只隔一日,承旨不可不備員。右副承旨兪命凝,則今日當爲入來云,而都承旨南就明,左承旨李明彦,受由在外,還期尙遠,不可無變通之道,何以爲之?敢稟。傳曰,都承旨·左承旨,竝改差。
金東弼啓曰,卽者禁府都事,以大臣意來言,今日推鞫,當爲之,而堂上二員,方入試所,無以備三員開坐,其中一員,不可不變通,同義禁李師尙,今姑改差,宜當云,其代,令該曹差出,仍卽牌招,以爲今日內開坐之地,何如?傳曰,允。
朴熙晉啓曰,預備兼春秋張斗周,武所試官進去,今姑改差,其代,令該曹,卽爲差出,何如?傳曰,允。
兵曹口傳政事,以趙泰億單付副司直。
以備忘記,傳于朴熙晉曰,史官二員待命,騎馬六匹立之。
朴熙晉啓曰,大提學趙泰億,本職纔已遞改,而勳號撰定,事甚緊急,成命之下,不可一任其稽滯,更爲牌招,使之從速擧行,何如?傳曰,允。
又啓曰,都承旨南就明,左承旨李明彦,改差事,命下矣。其代,以在京無故人,今日政差出,仍卽牌招察任,何如?傳曰,允。
有政。吏批,行判書李光佐進,參判鄭齊斗在外,參議李眞儒進,同副承旨鄭楷進。
吏批啓曰,新除授江陵府使金始慶戶奴呈狀內,情病俱苦,時月之內,無望强赴,斯速入啓處置云。實病如此,則災邑賑務方緊,有難久曠,江陵府使金始慶罷黜,何如?傳曰,允。
又啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,刑曹判書,今當差出,而擬望之人乏少,政府·西壁竝擬,何如?傳曰,允。
以金一鏡·任舜元爲承旨,以尹東洙爲持平,以李肇爲同義禁,以柳鳳徵爲判決事,以尹就咸爲禮曹佐郞,以沈檀爲刑曹判書,以金始㷜爲掌樂正,以呂渭良爲司藝,以柳綏爲正言,以李宗岳爲童蒙敎官,以李馨玉·尹世鳳單付學正,以崔單付兼春秋。
兵批,判書李肇病,參判金始煥文一所試官進,參議朴彙登進,參知朴澄病,同副承旨鄭楷進。
以南就明·李明彦·李重述·柳鳳徵單付副司直,以趙鎭禧·李鳳齡·韓德全單付副司果,以李日躋單付副司正,以權授單付副司猛。
朴熙晉,以備邊司言啓曰,全羅道守令今春夏等殿最,因本道前前監司兪命弘陳疏未承批之故,令前監司權重經擧行矣。重經,遭臺彈遞歸,仍不得磨勘矣。春夏等殿最,尙未磨勘,事體極爲未安,新監司黃爾章赴任,幾五十日,斯速磨勘封進之意,分付,何如?傳曰,允。
又以弘文館言啓曰,校理權益淳,除拜有日,而身病方重,勢難請牌。副應敎李世德,旣已出肅之後,連呈辭疏,久不行公,當此間日召對之時,事多苟簡,副應敎李世德,卽爲牌招察任,何如?傳曰,允。
又以漢城府言啓曰,會盟壇擧動時,依庚申年例,自光化門內,至幕次,其間御路,雜木叢鬱,與守宮內官,眼同斫伐開路,而光化門正西夾及神武門防築等處,姑爲撤毁之意,敢啓。傳曰,知道。
又啓曰,卽者禁府都事,以大臣意來言,今日當爲鞫坐,而新除授知義禁李肇,日暮後始爲批下,不得開坐云矣,敢啓。傳曰,知道。
又啓曰,啓覆,定於再明,刑曹堂上,不可不備員,而參判李森武二所試官進去,參議沈珙則文二所進去。文所,雖不得變通,武所,則自前有推移替送他員之規,前單子中改付標以入乎?敢稟。傳曰,知道。
鄭楷,以兵曹言啓曰,今十一月初九日,會盟壇親祭事,命下矣。侍衛節目及出還宮道路,當爲磨鍊,而取考謄錄,則庚申年及前後會盟祭節目,無載錄處,而仁廟朝丙戌年會盟祭時啓下節目一張,適在於久遠文書中,故考見,則出還宮道路,由景福宮城門外,禮曹所在謄錄,則庚申年會盟祭時道路,由景福宮內矣。前例不一,以何路磨鍊乎?敢稟。傳曰,依庚申年例爲之。
朴熙晉啓曰,同義禁李肇,都承旨金一鏡,左承旨任舜元牌招事,允下矣。今已日暮,待明朝出牌之意,敢啓,傳曰,知道。
又啓曰,因弘文館草記,應敎李世德牌招事,允下矣。今已日暮,待明朝出牌之意,敢啓。傳曰,知道。
壬寅十一月初二日未時,上御熙政堂。承旨持公事召對入侍時,入侍,右承旨朴熙晉,侍讀官李明誼,檢討官李承源,假注書吳光運,記事官申致雲·尹容。
朴熙晉進伏,讀慶尙監司李廷濟到任狀啓。踏啓字。又讀漢城府草記,會盟祭擧動時,伐木開路,防築撤毁事。原草記見上上曰,知道。又讀備邊司草記,全羅道春夏等殿最,令新監司黃爾章斯速磨勘事。原草記見上上曰,允。熙晉,讀公事已訖,明誼·承源,捧冊而進。明誼,讀綱目,自二十六編春正月宋始祀五帝,止賜爵丹陽王。讀至神聖則形全,明誼曰,聖字,當作王,遂讀曰,神王則形全。又讀至袁顗,顗字,讀以異音,致雲曰,顗字,當作義矣。明誼曰,異音爲是矣。又讀至徐爰便辟,明誼,讀辟字以嬖音。承源曰,辟字當以本音讀之,何可作嬖音?明誼曰,辟音爲是矣。熙晉曰,上番玉堂所讀,已多矣,使下番玉堂讀之,何如?上曰,唯。承源,讀自宋以袁顗爲雍州刺史,止以應子勛,承源讀顗字,從義音。明誼曰,異音爲是,何乃作義音讀耶?讀旣訖,明誼曰,所講者二十四張也,一編二分,故如是支離,此後則一編三分進講,何如?上曰,依爲之。熙晉曰,讀書不在多,惟在沈潛義理,反覆精熟而已。今此所講,未免太多,玉堂所達,誠爲得宜矣。明誼曰,當初持公事,仍兼召對之意,蓋欲頻接臣工,講論治亂,何必務多乎?惟願引古證今,隨事論難,以爲補益治道之資,而不歸於應文備数,則幸矣。明誼拈卷,至顧法對策,講其文義曰,源淸則流潔,神王則形全,此言好矣。孔子曰,草上之風,必偃,人君猶風,臣庶猶草,蓋言臣下從化之易也。凡化下之道,人君必先正己修德,然後可以浸漬浹洽,聳動感發,豈以言語爲哉,豈以法令爲哉?是故,古昔聖王,以身先之,而下之從上也,如影之從形,此等言語,亦宜留念處也。又至宋大修宮室,宋主笑土障·葛燈籠·麻蠅拂之語,明誼曰,宋高祖,起自民間,所謂葛燈籠·麻蠅拂之屬,皆是微時所用也。袁顗,盛稱高祖之德,以爲示子孫以儉,微時所用,非出儉德,乃是本分中所有,其所以留之者,特示創業艱難,袁顗贊揚之語,則雖近於諂,而在宋主之道,惟當見祖宗之物,思先王之業,以爲堂構之道可也。古語曰,朕惟恐羞先王宮室,宋主不此之思,而乃反大修宮室,奢欲無度,又以其祖,爲田舍翁,悖慢無禮,乃至於此,故至于子業,肆辱祖先,或曰,兒斫去頭,或曰,渠大齇鼻,此豈非武帝貽厥悖德之致乎?子業嗣位以後,則皆禽犢之行耳。此以下文義,無可達者矣。承源曰,戰爭乾坤,長夜世界,孝武狂悖,子業禽犢,今日所講,實無文義可達者矣。明誼曰,子業之凶悖,浮於桀·紂,所可道也,言之醜也。熙晉曰,日氣陰寒,開門已久,不瑕有傷,且文義旣無可達者,則臣等請罷退矣。明誼起伏曰,小臣頃奉恩暇,往返鄕路之際,稔聞民艱矣。向時凶逆柄國,貪虐成風,恤下保民之道,置之度外,故生民如在水火中矣。及夫改紀淸明之後,人民欣然若更生,矯首企足,以望朝廷德化之覃及,而時月漸久,不見大段施爲,有可以拯濟困窮者,而因以八路大殺,民尤無聊,貧者已流散,稍勝者亦無甁罌之粟。傳曰,祈寒暑雨,亦惟曰咨,況此凶年饑歲,愁怨之載路,固其然矣,蔀屋之民,皆以爲朝家忘民,無德惠之政,豈非大可矜念者乎?卽今無他道理,不過移粟發棠,以爲明春賑救之道,而內外府藏,蕩竭無儲,賑濟之策,誠爲渴悶。監司守令,苟能竭力,仰體德意,則猶有一分活民之道,今日之救焚拯溺,專在於監司守令,若下十行溫綸,申飭八道方伯·兩都留守,則承流宣化之臣,豈不感激而奉行乎?雖曰,言語文具,感人者淺,而唐德宗奉天下詔,驕將悍卒,無不感泣,中興之功,不無言語之助矣。昔在先朝,每遇凶歲,則特下絲綸,申飭八道,丁寧懇惻,有足以感動人者,至于今人皆稱頌,豈非今日之所當法者乎?今已深冬矣,明春賑濟之道,發爲備忘,申飭八路,則亦爲顧恤之一道矣。上曰,唯。諸臣,以次退出。
上在昌德宮。停常參·經筵。
下直,楊州牧使權重經,吉州牧使金潝,安邊府使鄭宇柱,白川郡守柳鳳逸。
鄭楷啓曰,明日常參·經筵,取稟。傳曰,停。
朴熙晉啓曰,吏曹郞廳來言,臺諫有闕,政事,何以爲之?取稟。傳曰,再明日爲之。
金東弼啓曰,小臣鞫廳坐起進去下直,請出推案。傳曰,知道。
以領議政趙泰耉四十九度呈辭,傳于朴熙晉曰,安心調理。
朴熙晉啓曰,左副承旨金東弼,因吏曹判書李光佐疏語,昨今連呈辭疏,不爲仕進,其所引嫌,元非大段,卽爲牌招察任,何如?傳曰,允。
鄭楷啓曰,啓覆,只隔一宵,文書修正,事甚緊急,新除授刑曹判書沈檀,卽爲牌招察任,何如?傳曰,允。
又啓曰,勳號撰定,事甚緊急,而大提學趙泰億,連日違牌,尙不行公,極爲未安,更卽牌招,何如?傳曰,允。
又啓曰,明日啓覆,兩司當爲進參,今日鞫廳,亦當開坐,而卽今無一行公之員,除在外·未差·呈辭入啓·實錄廳入直外,呈告·未肅拜人員,竝卽牌招,何如?傳曰,允。
以副應敎李世德牌不進,罷職傳旨,傳于朴熙晉曰,推考傳旨捧入。
鄭楷啓曰,刑曹判書沈檀牌不進,推考傳旨,今方捧入,而啓覆隔宵,文書修正,萬分緊急,檀,謂以頃日辭疏未承批,引而不出,更卽牌招,何如?傳曰,允。
朴熙晉,以禮曹言啓曰,今此會盟宴權停事,已爲啓下矣。取考謄錄,則會盟宴權停時,新功臣頒軸禮畢後,參祭新舊功臣及執事等,竝令會于殿庭,承旨以其祭餘酒肉,分饋宣醞矣。今亦依舊例,承旨進去,新舊功臣及執事等,以祭餘酒肉分饋,知委擧行,何如?傳曰,允。
又以禮曹言啓曰,今此會盟祭大駕出還宮道路,因兵曹啓稟,以景福宮內磨鍊事,啓下矣。侍衛等事,依庚申年例磨鍊,元節目中,改付標以入之意,敢啓。傳曰,知道。
又啓曰,刑曹判書沈檀牌招不進,今又陳疏,元疏旣已退却,推考傳旨,今方捧入,而啓覆隔宵,出仕萬分緊急,諉以前疏未承批,無意行公,極爲未安。所當更請牌招,而一日三牌,有傷事體,何以爲之?敢稟。傳曰,牌招。
又以錄勳都監言啓曰,今此錄勳時,上變人睦虎龍一等勘勳事,旣已定奪矣,依此勘勳,別單書入之意,敢啓。傳曰,知道。
又以錄勳都監言啓曰,功臣敎書,依例令藝文館撰出,何如?傳曰,允。
又以錄勳都監言啓曰,取考前後謄錄,則會盟祭時,諸功臣嫡長諸子應參人員中,在外者,或請下諭,或直爲行會,而至於被罪徒流,門外黜送,盡奪告身,永不敍用者,竝爲啓請,定奪來參矣。今此會盟祭,已爲定日於今十一月初九日,開國功臣宜寧府院君南在嫡長孫南泰徵,時在全羅兵使任所,未及交龜,宜城君南誾嫡長孫南正夏,時在慶尙右兵虞候任所,事當下諭來參事,令政院稟旨擧行,而道路旣遠,日期已迫,勢難來參,下諭一款,今姑安徐。舊功臣嫡長應參人員中被罪者,令該曹,依例一一啓稟,急急擧行,而近道守令之在任人員,則及期來參,俾無未及事,撥馬知委,何如?傳曰,允。
朴熙晉啓曰,監兵使遞來後,密符親納,例也,而慶尙前監司兪命凝,謂有身病,使其褊裨替納,推考警責,何如?傳曰,允。
任舜元啓曰,右副承旨兪命凝,今日已爲入來,明日啓覆,以該房,不可不進參,而辭疏退却,不卽肅謝,事甚未安,待明朝牌招,以爲察任之地,何如?傳曰,允。
朴熙晉,以錄勳都監言啓曰,功臣賞格,當爲書塡於敎書中,而取考舊遠謄錄及寧國保社諸功臣謄錄,則賞格皆是一樣,故依前謄錄所在,別單書入之意,敢啓。傳曰,知道。
又以錄勳都監言啓曰,都監員役等料布,依庚申年裁減例,磨鍊上下事,旣已移文兵曹者,已過旬日,終不上下輸送,事甚未便。員役等一朔料布及諸色工匠等,從其實役,計日上下次,米壹百石,木貳拾同,令兵戶曹,爲先輸送都監,依例分給之地,何如?傳曰,允。
金東弼啓曰,明日啓覆時,鞫廳大臣以下,皆將入參,推鞫姑罷,推案還入之意,敢啓。傳曰,知道。
朴熙晉,以備邊司言啓曰,啓覆,只隔一宵,而刑曹判書沈檀,以前職時辭疏之未承批,再招不進,其在事體,殊涉未安。職名旣改,則疏批雖未下,承牌出肅,少無不可,當此啓覆臨迫,文書修正,一刻爲急,而荐違嚴召,無意行公,揆以分義,豈容如是?沈檀推考,更爲牌招,以爲啓覆時進參之地,何如?傳曰,允。
執義鄭壽期,掌令朴徵賓,持平成德潤,獻納趙遠命,正言柳綏啓曰,請逆魁昌集·頤命,竝令攸司,亟行斬屍,明正典刑事。措辭見前答曰,勿煩。
執義鄭壽期,掌令朴徵賓啓曰,請門黜罪人李喜朝,亟命極邊遠竄事。請還收遠竄罪人閔鎭遠放送之命事。請故承旨金普澤,亟命追奪官爵事。措辭竝見前新除授持平尹東洙,時在忠淸道尼山地,請斯速乘馹上來事,下諭。答曰,不允。下諭事,依啓。
正言李廣道啓曰,臣於近年,稔聞三南民怨,專由量政之不均,卽今弊瘼之可言者,無大於此,而其事勢之緩急,難待可否之相持,行罷之難易,亦在施措之從便,而事苟可行,直請聖旨之判降者,亦臺臣言事之體,故乃於日昨,以姑用舊量之意,陳啓蒙允矣。得伏見吏曹判書李光佐疏本,則以不請廟堂之稟處,謂之大段失着,至以朝廷事體之不尊爲言,臣竊不勝瞿然,而亦不能無訝惑也。噫,頃年量政之弊,可勝言哉?當時議者之計,重在括田,而不在均田,硬行於凶歲,迫施於隆冬,威厲趣辦,不半歲而了當,而列邑守令,亦不能精意擧行,只任監色之目裁而口定,闊打而隳量,以致量法無準,結負倍增,賦稅則苦重,民生則益困,而畢竟倍增之數,擧皆消融於中間,未免利歸於奸吏,怨歸於朝廷,則新量之不可用,此可驗矣。三南近二百邑中,新量之稍均者,蓋無幾焉,而如羅州·潭陽等邑,新結所增,始則五六千結,而終勘以數千結而止,則他邑之類此者,蓋不勝其多矣。至於忠州,則初量之虛僞,再量之錯亂,業已朝廷之所知,而每聞本州人所傳,則或云所增,幾倍於舊量,或云所增,殆過六七千結云,而本邑上報之數,則所增,只是二千餘結,其色吏之奸竊,其將爲幾千結耶?聞其正田等數增衍之外,山面火耕之田,盡入於元帳云,然則上報之數,本不可爲準,而幾倍舊量之說,恐非虛罔也。蓋量田之政,事至重而役至鉅,改量改案之際,奸僞易行,精審極難,而頃年量政,擧皆麤疎刻迫,故各邑結數之所增,雖有多寡之不同,而大邑所增之數,少不下數千結,至於奸吏之所竊,擧不啻倍蓰,此則彼此陳墾,互相盈縮,而正案之所漏,守令之所昧,田簿之亦莫了其歸宿者也。以此推之,忠州所增之幾倍於舊案,而上報之僅止二千結,亦無足怪矣。三南一結之賦,通計大同田稅出米一石有餘,而耗縮運納之費,又過五六斗,則一千結之稅,當出米一千三百餘石矣。二千結之稅,將至二千七百餘石矣,然則忠州新量後,加賦於民者,殆近三千石,而奸吏之所自潤,又未知幾千石矣,當此大無之歲,民皆赤立,斗米之徵出,無異龜背之刮毛,荒歲救民之策,莫先於減賦,新量增稅之弊,殆近於剝膚,而重於田政之累改,不思變通之道,則此豈仁政之所忍者哉?或謂新舊量仍罷之擧,事體至重,難可輕議,而此則有不然者,此不須大段變通,改行踏驗而打量也,改量之行用屬耳。民於新量,則姑生疎,而舊量,則尙慣熟,若將新舊案,互準而釐改,則不過旬月,可以了當,而前量奸僞之弊,可以整矣,窮民煩苦之怨,可以紓矣。此在道臣之商量指揮,守令之詳明擧行而已,何須廟堂之議其便否,文移之煩其往復,而後可哉?臣非不知玆事體重,固不可輕論,越廟議而直請,亦有未安,而身居言地,隨事論列者,亦或不拘於事體。況今年分垂勘,收租有期,而新量之害,殆又甚於凶年,若不及時變通,無以救生民倒懸之急,故敢將淺見,仰請睿裁,以冀道臣之取旨速行矣。今者重臣,斥之以不關由廟堂,謂無愼重之意,則臣之妄論之失著矣。昨緣日暮,未及自列,今始來避,所失尤大,以此以彼,決難冒居於臺次,請命遞斥臣職。答曰,勿辭。
朴熙晉啓曰,正言李廣道,再啓煩瀆,退待物論矣。傳曰,知道。
又啓曰,因備邊司草記,刑曹判書沈檀牌招事,允下,而家在城外,城門已閉,待明朝出牌之意,敢啓。傳曰,知道。
工曹判書韓配夏疏,伏以臣,伏見吏曹判書李光佐之疏,則以臣再昨筵奏事,大以爲非,臣於此,不勝瞿然悚縮之至。夫壬辰科獄,實是千古所罕有之冤獄,李塾之非罪竄死,四人之無端拔去,國人猶至今竊歎而稱枉,雖以領府事金宇杭當日之疏觀之,可知其至冤之實狀矣。當此改紀新元之日,冤無有不伸,而獨此事,尙未有爲殿下一陳者,心常慨然于此,自念臣猥處於備局諸宰之列,則有懷必達,妄謂無害於事體。且國朝以來,追復科名者,非止一二,而或有儒臣奏達而復之者,或有喉司建白而復之者,故果未及通議于廟堂,而有所仰陳矣。今乃責之以事體之不可,此莫非臣疎率之致,自訟之外,更何言哉?伏乞聖慈,亟罷臣職名,以治臣罪,以安私分,千萬幸甚。答曰,省疏具悉。卿勿過辭,從速行公。
右參贊沈檀疏,伏以臣,景迫桑楡,本非從政之年,身閱風波,益灰當世之念,迺於更化之初,首蒙起廢之命,逮當急變之日,偶忝按獄之任,國事危疑,天討方急,冒昧一出,久竊匪據,畸危之跡,未叶公議,耄昏之言,多咈物情,早晩顚沛,固已自料,向以讞奏一事,再煩評彈,末後臺章,聲罪狼藉,以此勘臣,死有餘罪,臣誠惶駭震怖,日俟譴何,聖度曲全,罰止鐫罷,擔負盡卸,私分粗安,杜門省愆,只切感戴之忱矣。例敍屬耳,恩除荐降,彈墨未乾,鞶帶重錫,此豈釁累賤臣,所敢承當?反復惝怳,莫知所以措躬也。竊念向日議讞,不過仰體兩朝涵貸之德意,旁採一時原恕之公言,區區此心,本自無他,至於就議大臣,尤出於不敢擅便之意,而無情之事,過費抉摘,求全之擧,竝入捃摭,此莫非臣平日誠意,不能見孚,言議,不能取信之致,臣何敢自謂無罪,而復事辨暴乎?第念臺章中,旨意憯刻,辭氣凌踏,一筆句斷,直驅之於人臣之極罪,臣之衰朽癃殘,固何足言,獨不念同朝相敬之風,掃地無餘乎?顧臣私義,惟當斂跡自靖,不復抗顔於簪紳之列,而昨日殿講試官之命,又下意外,辭疎見阻,召牌儼臨,時限已迫,進退路窮,不得不黽勉趨承,而向臣所遭,何等僇辱,今臣所叨,何等崇顯,而一籲參差,狼狽出肅,威顔咫尺,愧汗沾衣,公退耿耿,達宵自頌。且臣老病,例劇於寒沍之節,越添於勞動之餘,宛轉床席,人鬼莫分,時月之間,無望復起,玆敢悉暴危悃,仰瀆宸廳。伏乞天地父母,諒臣情病之俱苦,念臣衰耄之難强,將臣本職,亟賜鐫免,千萬幸甚,臣無任縮慄祈懇之至。答曰,省疏具悉。臺言過中,無可引之嫌,勿辭行公。
行吏曹判書李光佐疏,伏以近日,朝廷體統不尊,雖事重而體鉅者,人各論奏,便請施行,曾不關由廟堂,以示難愼,識者病之久矣。向日臺臣,論量田事,直請置新仍舊,不令廟堂稟處,此已大段失着,而竊伏聞昨日筵中,重臣,又請三人復科事,而亦不以議大臣爲辭,方伯陞資,承宣,又獨請而不疑難,此何其不思也。夫量田之存罷,固一國之重擧,至於復三人之科,超二品之秩,關係又何如也,而取次論請,廟堂不得與聞,如許事體,實未前聞,爲國之道,必須大小相維,綱擧而目張,方可以成治模,此理較然,不待論說而明矣。臣非以此兩事者,爲不可行,所爲惜者,朝廷之大體也。伏乞聖上,深留睿察,竝令廟堂,申稟而施行,量田事,亦令商確而覆奏,幸甚,臣無任屛營祈懇之至。答曰,省疏具悉。疏辭,令廟堂商量稟處。
上在昌德宮。停常參·經筵。
朴熙晉啓曰,明日會盟祭肄儀相値,視事,頉稟。傳曰,知道。
金一鏡啓曰,今日持公事入侍日次,而啓覆相値,頉稟。傳曰,知道。
金東弼,以都摠府言啓曰,今日入直內三廳武兼禁軍及軍兵等,當爲中日習射,而啓覆相値,不得爲之之意,敢啓。傳曰,知道。
以領議政趙泰耉五十度呈辭,傳于金一鏡曰,安心調理。
以右副承旨兪命凝牌不進,罷職傳旨,傳于金一鏡曰,推考傳旨捧入。
朴熙晉,以實錄廳郞廳,以摠裁官意啓曰,都廳郞廳尹淳,牌不進罷職,卽爲仍差,付軍職,冠帶常仕。一房郞廳趙趾彬外任,代以弼善柳綎差下。三房郞廳具命奎,頃日違牌之後,尙不出肅,竝卽牌招察任,何如?傳曰,允。
金一鏡,以錄勳都監言啓曰,會盟祭肄儀日期,迫在明日,而勳號尙未撰定,事甚緊急。令政院,卽速稟旨變通,以爲今日內撰出,何如?傳曰,允。
金東弼啓曰,今日啓覆時,禮曹工曹忠勳府堂上,俱無進參之員,禮曹判書柳鳳輝,工曹判書韓配夏,參判李泰龜,忠勳府堂上驪原君李鳳徵,竝爲牌招,以爲推移進參之地,何如?傳曰,允。
金一鏡啓曰,右副承旨兪命凝,旣有只推之命,而今日啓覆,承旨不可不備員,且以該房承旨,尤當進參,其所引嫌,元非大段,更爲牌招,何如?傳曰,允。
金東弼啓曰,禮曹判書柳鳳輝,工曹判書韓配夏,參判李泰龜,驪原君李鳳徵牌招不進,推考傳旨,今方捧入,而莫重啓覆,不可不備員入侍,竝更牌招,何如?傳曰,允。
以右副承旨兪命凝再招不進,罷職傳旨,傳于金一鏡曰,推考傳旨捧入。
吏曹口傳政事,以柳綎單付實錄兼春秋。
兵曹口傳政事,以尹淳單付副司果。
金東弼,以戶曹言啓曰,頃者宗親府啓辭內,備陳本府不成貌樣之狀,曾前革罷屯田漁採寺刹等處及淳昌仍屬事,啓下移文,而淳昌,則今春因本道狀請,旣自備局,覆啓革罷,其他各處,當初亦因弊瘼,皆已狀罷,則到今還屬,誠有所難便者,故將欲防啓之際,本府又以咸平縣月岳等面,勿爲移屬明陵位田,淳昌上下置面,亦爲趁此收稅,知委該道,未覆啓之前後革罷處谷山刀三面以下,亦令稟處事,草記允下矣。凡諸折受之規,無不關由於本曹,自本曹發關分付,然後方可謂許施。今此本府,不待前啓覆奏之如何,直請知委,送差收稅,揆以體例,殊涉未安,所當枚擧防塞,而再次啓辭,若是勤摯,本府形勢,亦不可不念,淳昌上下置面,則姑許仍屬,以觀前頭而處之。至於咸平,則初以明陵位田,曾因巡撫御史書啓,謂有民弊,覆啓革罷矣。今自本府,代受收稅,則明陵之還請移屬,勢所固然,況且新陵事體尊重,在本府之道,恐不當相爭。谷山刀三面以下,或因邑弊民瘼,俱入於道臣狀聞及御史別單中,廟堂·本曹,覆啓革罷,則當此新化方敷之日,如此之處,決不可還許折受,以致官民交受其病,今此各處還屬之請,一併安徐,何如?傳曰,允。
鄭楷啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
左副承旨朴弼夢疏,伏以臣,素抱奇疾,積年沈痼,筋力奔走,斷無其望,而近因除命陸續,含恩畏義,不敢言病,顚仆爲期,黽勉供劇,自再昨脫直還家之後,風症猝發,面部左邊,喎斜麻木,口角下垂,不能呑嚼,抄納食物,旋卽脫落,眼睛浮災,張而不合,視物昏瞀,如隔厚膜,神識言語,竝皆昏吪,數日之內,雜試針灸,少無應驗,轉益沈篤,長時昏涔,殆不省寤,默觀症狀,源委深痼,旬月之內,實無復尋生路之望,出納重地,決不容一日虛帶,以益罪懼,敢將疾痛之呼,猥瀆仁覆之下。伏乞聖慈,諒臣病情之危苦,察臣私悃之懇迫,亟命鐫遞臣職,俾得安意調息,以便公私,不勝萬幸,臣無任屛營祈懇之至。踏啓字下。
都承旨南就明疏,伏以臣,幸蒙恩暇,仍卽發程,猝値數次風雪,觸感非細,行到竹山,症情轉加,頭疼身熱,痰昇氣喘,不分晝夜,虛汗長流,少襲外寒,渾體戰掉,臣之先隴,只隔一日程,而無望作氣前進,私情悶迫,已不可言,離違闕庭,亦旣多日,旅次淹滯,進退狼狽。顧臣見帶之職,旣是出納重地,則決不宜一時暫曠,念此狗馬賤疾,源委已痼,而行役添傷,至於此境,鄕村醫藥,亦未得隨症投劑,時日之間,斷無差復之望,還朝遲速,有不可預料,以玆耿耿,如添一病,伏枕輾轉,惶蹙彌切,玆因縣道,敢伸哀籲於九閽之下。伏乞天地父母,諒此危迫之懇,特許鐫遞臣職名,以便公私,不勝萬幸,臣無任戰灼祈懇之至。踏啓字。
壬寅十一月初四日未時,上御熙政堂。初覆入侍時,入侍,右議政崔錫恒,錦平尉朴弼成,左參贊姜鋧,刑曹判書沈檀,吏曹判書李光佐,兵曹判書李肇,戶曹判書李台佐,洛昌君樘,右尹金致龍,刑曹參判李森,同敦寧柳命雄,行都承旨金一鏡,左承旨任舜元,右承旨朴熙晉,左副承旨金東弼,同副承旨鄭楷,僉知金克謙,掌令朴徵賓,正言柳綏,副校理李明誼,副修撰李承源,假注書李日躋·吳光運,記事官申致雲·尹容。諸臣進伏訖。楷捧推案進曰,此營保姜險·連金,推案咀呪事也。仍讀推案,錫恒曰,啓覆文書浩繁,有難盡覽,承服處及監司親問處,下覽似宜,故敢達。上曰,唯。楷拈出曰,此監司親問處也。內婢多叱將亦,謀殺其夫,太俊和妻惠娘,與巫男險·連金,同謀埋凶事,險·連金·多叱將,亦一辭承服,刑曹啓目,咀呪殺人,係是一罪,大明律,造魘鬼符書,咀呪殺人者,以謀殺論,凡謀殺人造意者,斬,從加功者,絞,險·連金,依律當絞云云,楷讀推案旣畢,錫恒起伏曰,文案旣已詳見矣,險·連金,箇箇承服,情節狼藉,大明律文之外,更何容議乎?檀曰,造意殺人,旣是一罪,而加功,無異於正犯,此罪人,斷無容貸之理矣。弼成曰,情節狼藉,法外無可達者矣。鋧曰,以律言之,謀害人命,固當正法,而原犯旣已徑斃,險·連金,難免加功之律矣。光佐曰,受其賂物,指揮咀呪,則雖非原犯,罪則無異,情節狼藉,律文分明,更無可達之語矣。台佐曰,加功情節,彰著無餘,法外有何所達乎?肇曰,咀呪之事,極爲暗昧,惠娘之死,未知其必由於咀呪,然殺人造意者,斬,乃是律文,險·連金,敎以埋凶者,其意蓋出於欲殺人命,明白承款之後,豈有一分可恕之端乎?一鏡曰,律文分明,更何容議?致龍曰,諸臣旣已盡達,此外豈有異辭?樘曰,法外更何所達乎?森曰,行凶狼藉,法外豈有可達之語乎?命雄曰,行凶狼藉,法外,何辭可達乎?徵賓曰,諸臣所達,旣據律文,此外豈有別議乎?克謙曰,一從律文,更何所達?綏曰,以文案觀之,埋凶情節,明白無疑,三尺至嚴,律外無可達者矣。明誼曰,指揮埋凶之狀,一一直招,則律文外,更何所達?承源曰,埋凶情節,明白承款,三尺至嚴,法外,豈有可達之語乎?錫恒曰,例待三覆,更議處之矣。上曰,依爲之。楷,收案而退。東弼,捧推案進曰,此外囚印信僞造罪人良人崔龍瑞推案也。因讀推案。錫恒曰,文案支離,只讀監司親問時推案,何如?東弼,讀自監司親問處,而龍瑞,以瓦片,僞造公州營將印信,而行用諸處及威脅良民,徵索賂物之狀,一一直招,刑曹律文內大典法,印信僞造者,處斬,妻子永屬諸邑奴婢,崔龍瑞,依律文斬待時云云。東弼讀案訖,錫恒曰,大明律,印信雖未及成,尙且論以一罪,況此龍瑞,旣已造成,而行用之跡,如是狼藉,則律外,更何容議?弼成曰,印信分明,律外更何所達?鋧曰,聖人好生之德,雖於應死之囚,必求可生之道,而此罪人,則如是狼藉,斷不可容貸。光佐曰,此罪人情節,明白無可疑者,旣有當律,更何容議?檀曰,行用狼藉,情節畢露,實無一分可恕處,律文之外,豈有異辭?台佐曰,印信僞造分明,則論以一罪,三尺至嚴,不可容貸矣。肇曰,僞造之印,現捉眞贜,則實無可恕之端矣。一鏡曰,僞造行用之狀,如是狼藉,律外,更何所達乎?致龍曰,此是死罪,律文外,更無可達之語矣。樘曰,法外,何辭可達乎?森曰,狼藉直招,法外,更何所達乎?命雄曰,法外,實無可達之語矣。克謙曰,三尺之外,更何所達?徵賓曰,僞造分明,而諸臣皆以依律爲請,則更無可達之辭矣。綏曰,現捉瓦片,情節狼藉,依律處斷,豈可容貸?明誼曰,瓦片造印,渠旣直招,大明律,印信未及成者,亦斬,況已成乎?承源曰,印信僞造,旣是一罪,律文之外,更何所達乎?東弼曰,諸臣旣已盡達矣,姑待三覆處之,何如?上曰,依爲之。東弼起伏曰,京外死囚,每一年收聚文案,至冬末,三次啓覆,而聖上親臨慮囚,其事體至重矣。今番推案,只是二度,此實前所未有之事,若民不犯法,囹虛刑措之致,則固好,而今則異於是,不過由於外方守令,怠忽於刑獄,每月三次同推,朝令非不申嚴,而延拖度日,文案趁未修上,故以致如此,不但獄囚之稽滯,誠爲悶慮,死囚之久逭伏法,亦不免失刑之歸,分付諸道方伯,一月三推之法,各別申飭,守令之慢不擧行者,使之察處,俾無如前稽緩之弊,何如?上曰,依爲之。出擧條錫恒起伏曰,日氣陰寒,聖體,若何?上曰,無事矣。錫恒曰,大妃殿氣候,若何?上曰,安寧矣。錫恒曰,王世弟氣候,若何?上曰,無事矣。檀進伏曰,臣待罪本曹屬耳。本曹事,雖未及詳知,而略見囚籍,則全家徙邊罪人,至於四百餘人,而牛屠犯禁之類,亦在其中,厥數旣如是夥然,而豈無冤枉之人乎?闔家呼冤,永不擧論於赦典,天地化澤之中,無一物不得其所,豈獨全家之罪,而與天地無窮,永無蒙宥之期乎?幽鬱之氣,亦足以感傷天和。今若下詢大臣,分付諸道,査出有罪無罪,稍加疎釋,則亦爲仁政之一端矣。錫恒曰,全家徙邊罪人,乃是勿揀赦前,非疏決審理,而非時疎釋,雖涉未安,今年累經大霈,姑令諸道,査其輕重狀聞後,參酌處之,似爲得宜矣。上曰,依爲之。出擧條光佐曰,全家異於他罪,當初設法,蓋欲爲充實邊城之計,非流配也。永作土着之人,故不爲擧論於赦令,六七年前,一番査放,而亦未精覈矣,曾未十年,法外希有之事,豈可續續行之乎?且査放之際,將不無循私之弊矣。檀曰,若以私意爲慮,則當初勘罪,亦安知不出於私意乎?且奉行者之循私,固不無其弊,而朝家若預以循私爲慮,而憚於施措,則其將何事之可行乎?雜犯死罪以下,皆入赦令,則豈獨此罪,而永阻朝家之德意乎?累經大霈之餘,宜有一分疏釋之道矣。錫恒曰,今此鞫獄,已至九朔,尙未收殺,其在國體,不宜一向遷就。況大奸巨慝,已盡正法,卽今餘存者,皆是末梢餘波,而其中或不無情有可恕者,不可無參酌稟定之事,玆因啓覆,禁府堂上,同爲入侍,故敢此仰稟。罪人柳星樞,曾任黃海兵使時,銀貨錢布上送之說,發於盛節之招,而所謂輸送云者,初無傳與傳授之蹊逕,別無摸捉可據之端,取考城役時文書,則所謂錢布,皆有去處,而只遼軍木二十同,無歸宿之處,而星樞則以爲城役時,所用木各樣色目,混同出用,以致文書之錯亂,今若憑準於都數,則可以明知云云,故一一叩筭,則二十餘同,果爲餘剩,以此推之,則遼木混入之說,不無所據,至於慈城銀許貸事,雖極驚駭,此則似非用情之事,蓋黃州城役時,請得慈城銀於備局,受題之後,城役垂畢,不爲取用矣。宇寬,以平安兵使白時耉之言,請貸,則星樞不復疑難,率爾許之,雖無符同之迹,亦甚駭然,以此以彼,不可無懲勵之道,減死絶島定配,何如?上曰,依爲之。鍚恒曰,罪人李壽民,始因臺啓,自本府拿問行査矣,頃因盛節之招,移囚鞫廳,而原其罪犯,以壽民曾爲統帥時,軍木百餘同,訓局防納樣,使錢仁佐,輸送上京云,而其時訓局,果以一百五十同許貸之意,入啓定奪,下送差人,壽民,以所儲不敷之故,折半其數,以七十同,訓局差人處,逢授上送云,故問於訓局,則果是實狀云,更無干涉凶謀之端緖,本府方以本罪行査,還送本府,何如?上曰,依爲之。出擧條錫恒曰,罪人李德峻,本以灰金之腹心,疑知雲澤陰祕之事,屢次嚴刑,終不吐實,氣息奄奄,言語不通,今雖加刑,似無得情之理,況雲澤,今已施刑嚴問,則德峻,不過雲澤之所親,竝加嚴刑,恐有乖於法意,絶島定配,何如?上曰,依爲之。錫恒曰,罪人洪聖疇與舜澤問答時說話,或慮有隱情,啓請刑推矣。今至二次,終不吐實,所當更請加刑,而聖疇與舜澤。雖曰,族親之間,如許陰祕之事,似無言及之理,而至於杖斃,則或恐有乖於聖朝欽恤之道,參酌定配,何如?上曰,依爲之。鍚恒曰,趙洽事,前日登對時,以減死定配之意,定奪於筵中,以依前所達擧行事,分付該府,何如?上曰,唯。出擧條光佐曰,趙洽事,臣之意見,與右相所達,有不同者,洽,獄中上變,而小急手所用之銀貸,多出其手,行逆情節,爛熳同謀,初旣忍杖不服,晩出於死中求生之計,發告逆黨之情節,而其干犯大逆之本罪,豈可以發告,而有所容貸也。鍚恒曰,此亦執法之論,而洽之所告,與虎龍,條貫有異,緊犯惡逆,如昌道·正植·宇寬·德修諸賊,皆出其招,竝皆取服,則不無減死之道矣。一鏡曰,洽之發告,出於死中求生之計,雖極絶痛,而緊犯惡逆者,多出其招,且其時洽招,有曰,今若傳之生議,則當一一發告云云。故委官以下,業已許之,到今失信,亦有乖於國體矣。光佐曰,此乃按獄官之私言也,非守經之論也。初雖同參逆謀,若或中路開悟而發告,則固有可恕之端,而洽,則就囚刑訊之後,始乃發告,以爲免死之計,其爲情狀,萬無容貸之理,豈可遽議酌處乎?錫恒曰,若當初發告,則固當錄勳,豈但止於減死乎?檀曰,臣亦曾忝按獄之任,詳知其委折矣。當初諸賊,多有忍杖不服者,及夫洽招之出,而諸賊之兇謀逆狀,節節彰著,前日之頑忍不服者,無不次第取服,其所發告,雖出死中求生之計,而因其一招,得伸亂賊之誅討,則有足以貸死者。且委官以下,旣許以貸死,則豈可失信於今日乎?光佐曰,雖以關係後弊之慮言之,同參逆謀,發覺就囚之後,以援告他人而得生,則亂臣賊子,必生僥倖之望曰,後雖發覺,若告同情,則吾可以生矣,此豈非啓無窮之弊者乎?一鏡曰,李光佐,旣以後弊言之,臣亦以後弊,仰達矣。若無洽招,則緊犯惡逆之賊,無以斯得,而皆將假息於輦轂之下,三年之憂,猶未艾也。其爲日後之慮,當復何如?且四凶之謀逆情節,因洽招,而益復彰著,豈可無貸死之典乎?錫恒曰,今此鞫獄,自春徂冬,垂及周年,罪人之承服正刑者,至於二十餘人之多,杖斃與緣坐死者,又過三十餘人。凡於罪人請刑時,或面質見屈,無辭可對,或階梯線絡,皆有明證,而大抵天道,好生而惡殺,書曰,誅止其魁,脅從罔治,又曰,與其殺不辜,寧失不經,又曰,欽哉欽哉,惟刑之恤哉。古者聖王按獄之道,若是其審愼,臣之愚意以爲,罪狀已著,辭窮情得者,則不可不斷以王法,而至於末後枝葉,則設或有倖免,不害於聖王好生之德矣。仍竊伏念,雜犯死罪,詞證明白,考覆取招者,必待三覆而處決,乃所以重人命也。況此鞫廳罪人,所關雖至重,其中或有情犯可疑者,十分審愼,務歸平反,實合於聖上恤囚愼刑之道,故區區所懷,竝此附陳矣。上曰,留意焉。錫恒曰,罪人趙聖復,罪狀之至重,已悉於前後臺啓中,今不必更爲覼縷,而原其罪犯,在於昨年一疏,雖其用意,顯有嘗試之跡,若比之聯箚中節目擧行之語,則亦似有間,旣有所懷,略陳短箚,而未蒙開允,依下敎,已施四次之刑,以其病勢之危重,啓請停刑矣。第念此與逆獄有間,而別無訊問之端,若斃於杖下,則似有乖於聖朝寬大之體,且不無日後之弊,今若還發島棘,則卽今病勢,似無得達配所之理,雖死於道路,猶可爲聖上好生之德,故區區所懷,惶恐敢達。上曰,依爲之。出擧條一鏡曰,聖復之疏,乃是四凶聯箚之嚆矢,四凶伏法之後,聖復,豈可獨戴首領乎。且以盛節之招觀之,則疏製於尙吉,給賂於世相,其爛熳同參於凶謀逆節,灼然可見,鞫問正法,斷不可已也。錫恒曰,此等執法之論,固不可無也。然盛節之招,雖曰,給賂於世相,而此則在於聖復發配之後,似有參酌之道矣。鍚恒又曰,大提學趙泰億,勘勳時,當撰定勳號,而有疏陳之事,未及回啓之前,因淸恩君韓配夏請對陳達,以單勳定奪,今無覆啓之事矣,勳號撰定,雖曰,文衡之任,泰億身病甚重,至於啓遞本職,且會盟期日已迫,不可無變通之道。令藝文提學,撰定勳號,何如?上曰,依爲之。錫恒曰,錄勳事,纔以單勳勘定,而虎龍爲一等,雖有外議之紛紜,而旣無可錄之人,則何處得來,若强爲充數,則事體苟簡矣,告者一等,亦有前例,朴忠侃·許,以上變人爲一等,黃瀗·李元老爲二等,今此虎龍之錄以一等,似無不可矣。一鏡曰,告變人,策以一等,實是三百年所未有之事,議者雖引陽陵君·許,而則名臣也。不可與逆黨中發告者,一例論也。同謀而發告者,決不可爲一等矣。至於黃瀗,則仁廟特敎,以爲宗社之傾危,在於呼吸,而轉危爲安,專由於瀗之發告,故特錄以二等,而猶不得爲一等矣。虎龍,雖有發告之功,而初旣參謀於亂賊,則殿下豈可屈千乘之尊,與同參逆謀而告變者,同祭上天,爲山河帶礪之盟乎?今番逆變,實是振千古所無之大逆,諸將相,相與締結,支黨,殆遍半國,宗社之不亡者,天耳。前後按治,節節彰著,誅討得行,何等大慶,而近觀朝廷擧措,則凡係討逆之典,無不末減從輕,逆魁則勘以賜死,錄勳則單擧虎龍,慶科則減爲庭試,處事如此,其何以鎭服一世人心之憤鬱,亦何以能免於百代公議之譏刺乎?可錄者如無其人,則按獄大臣之勘勳,亦有祖宗朝舊例,以此勘定,亦無不可,與其創開三百年所無單錄之事,曷若遵行宣廟朝已行之例乎?錫恒曰,參鞫諸臣之不許勘勳,已有仁廟朝定式,今乃弁髦四朝成憲,遠追二百年宣廟朝故事,豈有如許道理乎?且如錄按鞫諸人,則一鏡當爲高參,不顧嫌疑,而乃爲此言乎?一鏡曰,臣之所惜者,乃國家事體也。事苟可爲,則臣不避曲謹小嫌矣。臣頃於常參入侍時,以前引儀李三錫,自盟府招問事,有所仰達矣,久而寂然,心常怪之。今聞日前淸恩君韓配夏,始爲招問三錫,三錫以爲,庚子年間,因虎龍之傳說,得聞逆黨凶慘之謀,告于咸原府院君魚有龜。至於昨年冬,宮城坐甲之計,計亦爲報知於咸原,有曰,扶國保身,何可緩忽云云,則咸原答以大可大可。三錫以爲,累次告達之後,不知有何樣擧措爲語,而末復以軍卒守直差備門,武藝別監合番等事,言之於與國舅問答之下端,蓋有所指而發也。第觀三錫所告,雖似差欠仔細,國舅之自三年前,稔聞凶逆之情狀,則審矣,乃以肺腑之臣,顧念休戚之義,則其於扶衛宗社之道,必有竭誠盡力者,臣等雖未得詳知事端,而伏想聖明,有以洞燭之矣。眞果有可以爲元勳者,則自上特降明命,卽定元勳,使之錄勳,則其中當錄之人,元勳自可知之,隨功高下,定爲三等,則國家事體,光明正大,而錄勳法例,可無虧欠矣。東弼曰,此事臣於在外時,已與都承旨,有所相難,故敢達。頃日李三錫之納盟府之紙,臣亦得見之矣,其上款語,卽凶賊輩謀議先殺國舅,乘喪作變之事,而三錫,以此告知于國舅云,此則已出於鞫廳囚供中,而但其言,只曰,渠聞虎龍之言,告知國舅云,而亦不曰,國舅有指揮發告之事,下款,又言軍兵守直等事,而凡國恤初喪時,闕門扈衛,自是應行之典,將兵之臣,申飭擧行者,有何別爲論功之理乎?公家事,一從文書施行者,例也。今此三錫所告中,元無歸功於國舅之語,設令其招,果爲實狀,國舅之先知賊情,憂慮國事,則固是當然,而至於功之有無,旣無明白著見之事,今何可謂必有功,而臆度以定乎?況元勳勘定,事體至重,議大臣稟定,則可矣,而一筵臣之直請國舅之錄勳,似爲未安矣。一鏡曰,國恤時守衛闕門,自是例事,三錫,亦豈不知,而其所云云,必有所指矣。檀曰,李三錫言內,兇逆之徒,謀欲除去咸原云,咸原若無稔知兇謀,預爲周防之事,則逆黨何以生除去之意乎?今若完備三等,以重事體,則庶可以有光簡策矣。光佐曰,魚有龜,卽肺腑之親,有功,則聖上之下敎,豈待金一鏡之言乎?如許事,必得明白著見,然後方可自下仰達。且金一鏡,雖是嚮用之臣,而乃從二品宰臣也。設有可稟之事,先議于大臣,稟定則可矣,此豈一宰臣所可臆度而仰請者乎?所達猥越矣。錫恒曰,金一鏡,旣是備局有司堂上,又以本職,兼帶經筵,則苟有所懷,豈有不敢稟定之理乎?然此非外朝之所可知,其有功與無功,自上明白下敎宜矣。檀曰,金一鏡,當國家大小事,不顧死生嫌疑,今此所達,節節忠直,若非金一鏡,恐無以此上達之人,願聖上,亟賜察納。一鏡曰,自上必有以察知者,快賜明命,是臣區區之望也。上曰,其言是也。依此爲之。出擧條一鏡曰,咸原府院君爲元勳事,旣已下敎,而臣是該房,榻前下敎,當爲書出矣,遂書以今月初四日入侍時,咸原府院君魚有龜爲元勳,使之錄勳事,榻前下敎。一鏡又曰,元勳旣已勘定矣,頃日筵臣稟定睦虎龍爲一等事爻周事,爻周會盟祭,亦爲差退設行之意敢稟。錫恒曰,會盟祭期日已迫,勢不得不退行矣。上曰,依爲之。柳綏曰,小臣當於合啓後爲新啓,而竊有所慨然於中者,玆以先啓矣,今日筵中,因大臣陳達,有鞫廳罪人聖復酌處之命,臣竊以爲不然也。賊復之疏,旣爲聯箚之根本,使我聖上,不得安於天位,四凶正法之後,聖復,不宜獨漏,故昨日鞫廳,以姑爲停刑之意議啓者,蓋將嚴鞫於後坐,而酌處之命,大拂輿情,請亟寢鞫廳罪人聖復酌處之命,仍令鞫廳,嚴訊得情。朴徵賓啓曰,臣卽伏見大臣筵奏,有趙聖復酌處之命,臣竊以爲不然也。賊復之疏,旣爲聯箚之根本,使聖上,不得安天位,四凶正法之後,聖復,豈有獨漏之理乎?請亟寢賊復酌處之命,仍令鞫廳,嚴刑得情。綏曰,聖復事,臣等仰承發落,然後當爲合啓矣。上曰,勿煩。徵賓,讀合啓,逆魁昌集·頤命,竝令攸司,亟行斬屍,明正典刑事。措辭見前上曰,勿煩。又讀門黜罪人李喜朝,亟命極邊遠竄事。措辭見前上曰,勿煩。又讀請收遠竄罪人閔鎭遠放送之命事。措辭見前上曰,勿煩。又讀故承旨金普澤,亟命追奪官爵事。上曰,勿煩。徵賓曰,鞫廳罪人柳星樞,不爲加刑,故臣欲發新啓矣,今日筵中大臣之遽請減死,聖上之卽賜允兪,實出意外,故玆以發啓矣。遂出袖中啓草而啓曰,星樞多出銀貨,助成凶圖之狀,迭出於諸賊之結案,而盛節則曰,藥價何以收聚,則松之言內,星樞以新入,多有所賂於省行,正植,以昌集之言,誘星樞,前後所出甚多。又曰,黃兵銀六百兩正植所傳來者及平兵銀四千兩受來,而不爲多給世相之故,失誤事機。洪采則曰,因松之言,以星樞積得木二十同,米數百石,受題於昌集,不許,更以省行有所用處之言,傳於昌集,然後始乃得題,以此兩款見之,則星樞之追入逆黨,深結省行,又使正植居間,憑藉城役,多得錢布,盡歸省行行藥之費者,考諸兩賊之供,如出一口,同黨隱密之語,可知其爲來歷之眞的,則不可諉以言階之已絶,且渠前後所供,推諉變幻,無一自明之端,則三次加訊之後,無端停刑,必欲傳之生議者,不但大乖於按獄之體而已。原其情犯,殆有浮於榗·,而畢竟勘斷,顯有輕重,則王法之失平,輿情之不服,莫大於此。請還收鞫廳罪人柳星樞絶島定配之命,令鞫廳,更加嚴刑,期於得情。錫恒曰,新入云者,蓋見昌集之權勢熏赫,新爲趨附之謂也。非謂深結腹心,同謀爲黨也。白時耉貸銀,而卽爲出給者,蓋出於求爲平兵之計,未必符同爲逆,不可無參酌之道矣。徵賓曰,二十同木,終無歸宿處,豈非同情之事乎?錫恒曰,二十同木無去處,則臺言不無所據矣。然渠旣以爲城役時,混同出用,而算其元數,果有二十同餘剩,則亦不可斷之以同情矣。徵賓曰,出於賊供,如是明白,則嚴刑得情,斷不可已也。上曰,依啓。綏啓曰,今日筵中,因大臣陳達,有德峻減死絶島定配之命,臣絶不勝訝惑之至。夫德峻鞫問之擧,專在於灰金腹心,與知行藥之事,而昨日鞫廳之停刑,只以方鞫雲澤,其窮凶情節,自當現露於雲澤承款之時,且累經刑訊,以病姑停之致,而減死絶島定配之命,遽降於筵席,獄體之壞損,莫此爲甚。請亟寢鞫廳罪人德峻減死絶島定配之命,仍令鞫廳,嚴囚更訊,以待雲澤之承款。上曰,依啓。綏又啓曰,引嫌而退,請用舊量,意在便民,重臣疏語,何必爲嫌,請正言李廣道出仕。上曰,依啓。諸臣,以次退出。
上在昌德宮。停常參·經筵。
大妃殿·中宮殿,藥房問安。答曰,知道。
藥房副提調金一鏡啓曰,節屆仲冬,微雪釀寒,且於昨日,侵昏慮囚,伏未審聖體,若何?大妃殿氣候,亦復何如?今日是入診日次,臣率諸御醫入侍,詳察聖候宜當。臣不勝區區憂慮,敢來問安,竝此仰稟。答曰,知道。無事,慈殿氣候安寧矣。勿爲入診。
朴熙晉啓曰,明日常參·經筵,取稟。傳曰,停。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,副摠管李森,以捕盜大將,本廳坐起晝仕進去之意,敢啓。傳曰,知道。
又啓曰,右副承旨兪命凝再招不進,又有只推之命,左副承旨金東弼,今日病不仕進,竝卽牌招,何如?傳曰,允。
以領議政趙泰耉五十一度呈辭,傳于金一鏡曰,安心調理。
金一鏡啓曰,咸原府院君魚有龜爲元勳事,命下矣。今日命招,使之趁速勘勳,何如?傳曰,允。
以右副承旨兪命凝牌不進,罷職傳旨,傳于任舜元曰,推考傳旨捧入。
朴熙晉,以侍講院言啓曰,今十一月初九日,會盟祭親行時,王世弟隨駕一節,旣已下令矣。分付該曹擧行,何如?傳曰,允。
又以弘文館言啓曰,副應敎李世德再昨違牌,旣有只推之命,更爲牌招察任,何如?傳曰,允。
任舜元啓曰,卽者禁府都事來言,今日當爲鞫坐,而大臣方爲陳箚,不得開坐云矣,敢啓。傳曰,知道。
有政。吏批,行判書李光佐進,參判鄭齊斗在外,參議李眞儒進,右承旨朴熙晉進。
吏批啓曰,卽接敦寧府移文,則判官張震煥,受由過限未上來,依例改差,何如?傳曰,允。
又啓曰,江原監司呂必容瓜滿之代,今當差出,而擬望之人乏少,守令中可合人員竝擬,何如?傳曰,允。
又啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,大司諫今當差出,而擬望之人乏少,承旨竝擬,何如?傳曰,允。
以李明彦爲禮曹參議,以南一明爲江陵府使,以崔爲兵曹佐郞,以李世最爲大司憲,以金始㷜爲司諫,以徐宗廈爲掌令,以李翊漢爲江原監司,以朴弼夔爲京畿都事,以李喜濟·康友諒爲典籍,以鄭重海爲龍仁縣令,以南就明爲戶曹參判,以申光夏爲定州牧使,以姜必愼爲兵曹正郞,以李景說爲掌樂正,以沈珙爲大司諫,以崔道文爲禮曹正郞,以趙星壽爲文化縣監。思陵參奉趙銑,顯陵參奉韓德師相換。以李宗大爲昭顯墓守衛官,以鄭德明爲順懷墓守衛官。
兵批,判書李肇病,參判金始煥文一所試官進,參議朴彙登進,參知朴澄呈辭受由,右承旨朴熙晉進。以李萬選·李景說,單付副護軍。
金東弼,以兵曹言啓曰,禁軍別將申光夏,今日政移拜定州牧使。卽今在朝武臣,甚爲乏人,凡干擬差之際,未免苟簡,至於親兵將領,尤難得人,光夏差任屬耳,盡心職事,近來本兵多事,試才等事,別將多爲代行,當此之時,遞易殊甚可慮,禁軍別將申光夏仍任,何如?傳曰,允。
又以備邊司言啓曰,討逆奏文及使行遲滯事咨文,皆已撰出寫完,別定禁軍中解事人,撥馬送付于使臣之行,何如?傳曰,允。
又以禮曹言啓曰,今此會盟祭差退事,命下矣。頒敎軸習儀,亦當次第退行,正日臨時推擇擧行,何如?傳曰,允。
又以禮曹言啓曰,今十一月十五日冬至,與國忌相値,陳賀退行於十六日事,已爲啓下矣。外方所封方物箋文及政府·六曹物膳,依前例,以十六日封進之意,敢啓。傳曰,允。
又以禮曹言啓曰,因侍講院草記,會盟祭親行時,王世弟隨駕事,命下矣。節目改磨鍊以入之意,敢啓。傳曰,知道。
以全羅監司,以靈巖等官居女人順德等四名渰死事狀啓,傳于金東弼曰,渰死人等,令本道,恤典擧行。
金東弼啓曰,卽者御營大將魚有龜,以元勳辭免事,陳疏到院,今方捧入,而使其褊裨,來納密符,仍卽逬出郊外云,此密符,何以爲之?敢稟。傳曰,遣史官傳授。
又啓曰,御營大將魚有龜處,密符遣史官傳授事,命下矣。城門已閉,明日待開門傳授之意,敢啓。傳曰,知道。
又啓曰,禁衛大將兼察事,命下矣。禁衛大將李肇,卽爲牌招,分付,何如?傳曰,允。
以副應敎李世德牌不進,罷職傳旨,傳于金東弼曰,推考傳旨捧入。
掌令朴徵賓,持平成德潤,正言柳綏啓曰,請逆魁昌集·頤命,竝令攸司,亟行斬屍,明正典刑事。措辭見前答曰,勿煩。
掌令朴徵賓啓曰,門黜罪人李喜朝,亟命極邊遠竄事。還收遠竄罪人閔鎭遠放送之命事。故承旨金普澤,亟命追奪官爵事。措辭竝見前臣卽伏見筵中,因大臣陳達,有鞫廳罪人聖復,還發島配之命,臣竊不勝駭惑之至。夫聖復之疏一出,而聯箚繼之,使我聖上,不得安天位,則賊復,實爲四凶之嚆矢。且以尙吉之預疏,世相之索賂觀之,則其表裏和應,干連凶謀之狀,萬目皆覩,一國咸憤,況今四凶,旣以此伏法,則尤無獨漏之理。更鞫之下,特以頑忍不服,而遽有此還配之命,輿情益激,國言猶騰。請亟寢聖復還發島配之命,仍令鞫廳,嚴刑得情。新除授大司憲李世最,時在京畿開城府留守任所,掌今徐宗廈,時在黃海道文化縣任所,竝請斯速乘馹上來事,下諭。答曰,不允。下諭事,依啓。
正言柳綏啓曰,臣伏見筵中,因大臣陳達,有鞫廳罪人聖復還發島棘之命,臣竊不勝駭惑之至。夫賊復之疏,實爲聯箚之根本,使我殿下,不得安於天位,雖以向日凶黨之愛護者,猶施其栫棘之典,及今四凶正法之後,何可獨漏於天討之下乎?況逆招中,尙吉之與知者,難掩其締結和應之狀,則此臺臣之曾所請鞫,而聖上之夬賜允從者也。只以頑忍之凶,累訊不服,故日昨鞫坐,以姑爲停刑議啓者,亦出於嚴訊後坐之意,而其罪狀之至重,用意之嘗試,大臣亦嘗陳奏於筵席,則有何一毫之可恕,而有此還配之請乎?乍鞫乍棘,輿憤益切,或死或生,鞫體大壞。請亟寢鞫廳罪人聖復還發島棘之命,仍令鞫廳,嚴刑鞫問,期於得情。答曰,勿煩。
右議政崔錫恒箚子,伏以臣於昨日筵中,以罪人柳星樞減死定配事,陳達蒙允矣,旋因憲臣還收之啓,又寢成命,旣從還寢,曾不踰時,臣以終始按獄之人,凡所言議,反不及於新進一臺臣,此莫非平日誠信,未能孚格於君父而然也。將何顔面,冒據鼎席,復按鞫獄乎?伏望聖慈,俯賜諒察,將臣本職,亟許鐫免,以重台鉉,以完獄事,公私不勝幸甚。答曰,省箚具悉卿懇。柳星樞事,纔因還收之啓,旣寢成命,則卿無所嫌,安心勿辭,速完獄事。仍傳曰,遣史官傳諭。
上在昌德宮。停常參·經筵。
下直,天安郡守李敬躋。
金東弼啓曰,明日常參·經筵,取稟。傳曰,停。
任舜元啓曰,因大臣陳達,鞫廳罪人趙聖復還發配所事,命下矣。臺諫方以還收論啓,還發配所傳旨,不得捧入之意,敢啓。傳曰,知道。
兪命凝啓曰,小臣鞫廳坐起進去,下直,請出推案。傳曰,知道。
以領議政趙泰耉五十二度呈辭,傳于任舜元曰,安心調理。
任舜元啓曰,右承旨朴熙晉,右副承旨兪命凝,同副承旨鄭楷,今日病不仕進,出納之地,事甚苟簡,竝卽牌招,何如?傳曰,允。
金東弼,以武一所差備官,以試官意啓曰,參試官李世柱連日供仕,重觸風寒,病勢危篤,方在不省人事中。以此病狀,萬無參試之勢,令政院稟旨變通,何如?傳曰,允。
又啓曰,因武一臣所草記,參試官李世柱病勢危篤,令本院稟旨變通事,允下矣。原單子中,改付標以入之意,敢啓。傳曰,知道。
又以司僕寺官員,以一提調意啓曰,今此冬至兼謝恩使中,員役等處所貸銀子五百兩,分定本寺矣,本寺銀子,本無應捧。只以牧場稅穀,作錢換銀,以備不虞,而不幸連値災荒,諸員價布裁減與未收蕩滌之數,近三百同,許多經費,專靠於稅穀,作銀儲置之路,廢已久矣。舊日儲蓄,自賑廳取用最多,其餘給債未捧,兼復逐年用下,今至於蕩竭,元數近五萬兩,卽今餘存,只是千餘兩,內外寺御乘馬價,將不得推移繼下。今此行中分定銀子五百兩,實無變通貸下之路,姑爲安徐,今後則凡使行員役銀子分定時,本寺則勿爲擧論之意,定式施行,何如?傳曰,允。
朴熙晉啓曰,御營大將魚有龜處,命召依下敎,遣史官傳授,則使其褊裨,又爲還納,何以爲之?敢稟。傳曰,更爲傳授。
假注書姜必龜書啓,臣承命馳往于楊州海登村領敦寧府事兼御營大將魚有龜所住處,傳授密符,則以爲,臣忽遭萬萬驚怖之事,瀝血陳疏,仍卽辭違京闕,退伏郊坰,達宵凜惕,方俟譴罰矣。今於萬萬格外,史官辱臨,傳授御營密符,伏地震慄,罔知所措。近侍之還,宜不敢循例附陳,而竊念將任密符,事體極其嚴重,十里外郊甸之地,則不得片刻還給,事例明甚。今此傳授,實是前古所無,不得不以國體法例,仰籲,仍令臣營褊裨,齎納密符,冀被嚴誅,不勝猥越悚迫之地云矣,敢啓。傳曰,知道。
兪命凝啓曰,明日乃是雜科開場,判義禁李光佐以司譯提調,譯科進去,知義禁李肇以觀象監提調,陰陽科進參,畢試間姑爲停鞫,推案還入之意,敢啓。傳曰,知道。
又以承文院官員,以都提調意啓曰,院寫字官金應贇身死,代李光績,移他司及李世雄·趙完碩·李雄·李鐫·慶啓昌·慶昱在喪,代肄習李挺華·洪益基·李挺茂·金光炫·李爾輝·金泰熙·趙聖基·趙昌佑竝爲陞實,依例付軍職,冠帶常仕。肄習身死及移他司陞實有闕,本學生鄭宗周·卞益文·周鳳鳴·崔昌輝·金夢良·崔齊衡·石天佐·朴瑞坤·車龍瑞·卞聖郁·劉酇重·朴瑞豐·金喜慶·崔景卨·金重郁·金明圭·李震恒等,屬于本院,使之日新鍊業,何如?傳曰,允。
假注書姜必龜書啓,臣承命馳往于楊州海登村領敦寧府事兼御營大將魚有龜所住處,更爲傳授密符,則以爲,臣於席藁俟譴之中,唯以被勘鐫職爲期,而不敢冒受密符,兼暴國體法例之萬萬不當,仰冀睿鑑俯燭,速賜處分矣。又有更授之命,至煩史官之再辱,不勝悚怖戰慄,而莫重將符,不敢晷刻暫留,謹此還納,伏地惶泣,只俟萬戮云矣,敢啓。傳曰,知道。
金東弼啓曰,御營大將魚有龜處,依下敎更遣史官,傳授命召,則又使其褊裨,還爲持納,何以爲之乎?敢稟。傳曰,更遣史官傳授。
又啓曰,御營大將魚有龜處,命召更遣史官傳授事,命下,而城門已閉,明日待開門,傳授之意,敢啓。傳曰,知道。
又以備邊司言啓曰,會寧開市時,北評事例爲專管檢飭,而北評事尹㝚,尙未辭朝,極爲未安。日期不遠,事多窘速,不多日內,辭朝之意,分付,何如?傳曰,允
朴熙晉,以實錄廳郞廳,以摠裁官意啓曰,三房堂上未差,代以大司諫沈珙差下,二房郞廳趙鎭禧,以母病不得察任改差,其代以正言柳綏差下,一房郞廳朴弼夔外任,代以兵曹佐郞姜必愼差下,竝卽牌招察任。沈珙則方入試院,待出榜,亦卽牌招察任,何如?傳曰,允。
執義鄭壽期啓曰,新除授掌令臣徐宗廈,卽臣同姓四寸妹夫也,有應避之嫌,請命遞斥臣職。答曰,勿辭。
金東弼啓曰,執義鄭壽期再啓煩瀆,退待物論矣。傳曰,知道。
壬寅十一月初六日未時,上御熙政堂。承旨持公事,召對入侍時,入侍,左副承旨金東弼,侍讀官李明誼,檢討官李承源,假注書吳光運,記事官申致雲·尹容。承旨·史官·玉堂入伏訖,上曰,承旨進來。金東弼進伏。上曰,玉堂偃蹇,行步緩緩。今日入侍副校理李明誼,副修撰李承源,竝拿推,可也。承旨何不請推考乎?東弼曰,小臣在前先入,玉堂官之行步如何,未及覺察,不得請罪,不勝惶恐,而第伏念,經幄之臣,雖有一時疎忽之失,至於拿推,則恐未免太過,還收拿推之命。推考警責,恐爲合宜,惶恐敢達。上曰,殊極過甚。以予爲少主而如是耶?東弼曰,罰宜當罪,而以行步緩緩,至於拿推,則終涉過重。況近侍之臣,以召對入侍,則以微過,遽被嚴敎,蒼皇逬出,景色不佳,亦有歉於包荒之德。請還收兩玉堂拿推之命,只爲推考,何如?上曰,然則依爲之。東弼讀平安監司李眞儉狀啓,東堂及雜科試官差送事。踏啓字又讀司僕寺草記,冬至使員役分定銀子,本寺則勿爲擧論事。上曰,允。又讀黃海監司狀啓,備局回啓,三軍門所儲穀改色出給事,不得許施之意事。踏啓字。又讀黃海監司狀啓,備局回啓,來癸卯式年及軍兵改案,待秋退行事。踏啓字。又讀黃海監司狀啓,備局回啓,戶曹上納辛丑條貢物,待明秋上納事,令該曹·該廳,相議處之事。踏啓字。東弼讀公事訖,起伏曰,玉堂之官,以召對入侍矣,有特推之命,纔已退出,今日召對不得爲之。臣亦爲退去之意,敢達。上曰,唯。諸臣以次退出。
上在昌德宮。停常參·經筵。
下直,昌寧縣監鄭東潤。
朴熙晉啓曰,明日常參·經筵,取稟。傳曰,停。
又啓曰,來十一日,輪對日次,取稟。傳曰,停。
金東弼,以都摠府言啓曰,今日入直內·三廳武兼禁軍及軍兵等,中日習射,請出標信。傳曰,知道。
領議政趙泰耉五十三度呈辭,傳于朴熙晉曰,安心調理。
朴熙晉啓曰,典醫監官言,今日卽醫科開場,而提調柳鳳輝,以身病不得進參云,卽爲牌招,以爲開場之地,何如?傳曰,允。
以洪聖輔爲假注書。
兪命凝啓曰,執義鄭壽期引避退待,今已經宿,尙未處置,事甚未安。除在外外,呈告人員,竝卽牌招,以爲處置之地,何如?傳曰,允。
鄭楷,以弘文館言啓曰,本館上下番,昨因嚴敎,一時逬出之後,旋有只推之命,而上番無他推移之員,昨今連爲闕直,事體極爲未安。副校理李明誼,副修撰李承源,竝卽牌招,校理權益淳,除拜今至多日,身病想已差歇,副應敎李世德再昨違牌,旣有只推之命。一體牌招,以爲推移入直之地,何如?傳曰,允。
又啓曰,典醫監提調柳鳳輝牌不進,推考傳旨,今方捧入,而今日乃醫科開場,提調不可不進參,柳鳳輝更卽牌招,以爲進參之地,何如?傳曰,允。
假注書李日躋書啓,臣承命馳往于楊州海東村領敦寧府事魚有龜所住處,傳授命召,則以爲,臣於僞錄未削,汚名未湔之前,唯以永廢丘壑,自矢,至於區區職任,有不暇論,而自上視若一時情勢之難安,而假以虛禮,又有遣近侍,授將符之命,臣死則死矣,決不敢冒受云,仍爲席藁,伏地九頓而還納矣,敢啓。傳曰,知道。
金東弼啓曰,卽者御營大將魚有龜,又使其褊裨,還納命召,何以爲之?敢稟。傳曰,更爲傳授。
兪命凝啓曰,典醫監提調柳鳳輝再招不進,推考傳旨,今方捧入,而日勢已暮,尙未開場,事體未安。所當更請牌招,而一日三牌,有傷事體,何以爲之?敢稟。傳曰,明日牌招。
金東弼啓曰,都摠府郞廳來言,闕內各處,入直軍兵夜巡檢云矣,敢啓。傳曰,知道。
正言柳綏啓曰,請亟寢鞫廳罪人聖復還發島棘之命,仍令鞫廳,嚴刑鞫問,期於得情。措語同前。
又啓曰,辛丑十月之事,尙忍言哉?聯箚一出,擧國齊憤,備忘收還,萬姓咸慶,則雖以四凶之血黨心腹,不敢逞庇護之計,而其時左副承旨兪崇,本以邪佞之性,適會坐直之時,或恐箚批之嚴峻,欲覘聖意之深淺,乃以聯箚還下之意,汲汲陳啓曰,大臣之意如此,顯有和應之跡,略無畏忌之心,外托出納,惟承凶逆之指使,探試君父,蔑視黼扆之尊嚴,旋受北藩之超遷,有若功勞之酬報。論其情狀,萬萬痛惋,而他罪薄罰,不足懲責,久鬱輿憤,有難終抑,請門黜罪人兪崇,極邊遠竄。答曰,勿煩。
掌令朴徵賓啓曰,日昨筵中,因大臣陳達,有鞫廳罪人柳星樞減死定配之命,而臣於前席,卽請還收而蒙允矣。昨於參鞫時,取考其文案,則臣所論中,平兵銀四千兩,非平兵銀也,乃慈城銀二千兩,則奏御文字,旣有爽誤之失,決難晏然於臺次,請命遞斥臣職。答曰,勿辭。
兪命凝啓曰,掌令朴徵賓再啓煩瀆,退待物論矣。傳曰,知道。
上在昌德宮。停常參·經筵。
兪命凝啓曰,明日常參·經筵,取稟。傳曰,停。
又啓曰,今日,持公事入侍日次,而停朝市相値,頉稟。傳曰,知道。
又啓曰,大司憲李世最,掌令徐宗廈,持平尹東洙在外,執義鄭壽期,掌令朴徵賓避嫌退待,持平成德潤上疏未下批,今日以監察茶時之意,敢啓。傳曰,知道。
又啓曰,領議政趙泰耉五十四度呈辭到院,而以停朝市,留院之意,敢啓。傳曰,入之。
又啓曰,右議政崔錫恒箚子到院,而以停朝市,留院之意,敢啓。傳曰,入之。
領議政趙泰耉五十四度呈辭。傳于朴熙晉曰,安心調理。
兪命凝啓曰,執義鄭壽期,掌令朴徵賓引避退待,旣已經宿,而憲府無行公之員,處置歸於諫院,而大司諫沈珙方在試院,司諫金始爀未肅拜,獻納趙遠命,正言李廣道·柳綏呈辭,呈告人員,竝卽牌招,以爲處置之地,何如?傳曰,允。
又以弘文館言啓曰,上番闕直,已至三日,事體極爲未安,副應敎李世德,校理權益淳,副校理李明誼,副修撰李承源昨日違牌,旣有只推之命,更爲牌招,以爲推移入直之地,何如?傳曰,允。
以正言李廣道牌不進,罷職傳旨,傳于兪命凝曰,推考傳旨捧入。
以副應敎李世德,校理權益淳,副校理李明誼,副修撰李承源牌不進,罷職傳旨,傳于兪命凝曰,竝推考傳旨捧入。
假注書姜必龜書啓,臣承〈命〉馳往于楊州海登村領敦寧府事魚有龜所住處,更爲傳授密符,則以爲,臣每以抵死不敢受之意,附陳於史官之還,輒卽封納密符,而天聽邈然,復有傳授之敎。兩日之內,辱恩命至此,雖被嚴誅,不敢冒受,而唯願速死無知之外,更無所達云矣,敢啓。傳曰,知道。
金東弼啓曰,御營大將魚有龜處命召,昨夕史官,依聖敎傳授,而又使其褊裨,還爲來納,何以爲之?敢啓。傳曰,更遣史官傳授。
兪命凝啓曰,典醫監提調柳鳳輝,連日違牌之後,陳疏到院,觀其措語,則病狀非輕,而原疏以停朝市,不得捧入,醫科定日已過,提調以有實病,尙未開場,事甚可慮。似當有變通之道,何以爲之?敢稟。傳曰,提調柳鳳輝改差。
金東弼,以兵曹言啓曰,新除授兼司僕將朴瑞圭與兼司僕將南益華,婚家相避云。相避之法,在下當遞,朴瑞圭改差,何如?傳曰,允。
傳于金東弼曰,日寒如此,薄衣軍士,襦衣題給。
傳于金東弼曰,日寒如此,宿衛軍士,空石題給。
兪命凝啓曰,典醫監提調柳鳳輝改差之代,令該曹卽爲口傳差出,仍卽牌招開場,何如?傳曰,允。
吏曹口政傳事,以沈檀爲典醫監提調。
兪命凝,以禮曹言啓曰,社稷·宗廟臘享大祭親祭,取稟單子,以奉敎敬依判下矣。此是同日設行之大祭,今此親祭節目,以社稷磨鍊乎?以宗廟磨鍊乎?敢稟。傳曰,以社稷磨鍊。
金東弼啓曰,御營大將魚有龜處,命召,史官依聖敎馳往傳授之後,因城門已閉,未及復命,而又使其褊裨,來納命召,何以爲之?敢稟。傳曰,明日更令史官傳授。
獻納趙遠命,正言柳綏啓曰,請亟寢鞫廳罪人聖復還發島棘之命,仍令鞫廳嚴刑鞫問,期於得情。措語同前請門黜罪人兪崇極邊遠竄。措語同前又啓曰,司憲府執義鄭壽期,以新除授掌令臣徐宗廈云云。措語在上,朴徵賓以日昨筵中云云。措語在上竝引嫌而退,相避之法,在下當遞,不可以此,引以爲嫌,筵中爭執,旣得臺體,數字差誤,元非大段。請執義鄭壽期,掌令朴徵賓竝命出仕。答曰,不允。趙聖復事及處置事,依啓。
兪命凝啓曰,新除授典醫監提調沈檀,所當牌招,而家在城外,城門垂閉,待明朝出牌之意,敢啓。傳曰,知道。
右議政崔錫恒箚曰,伏以都目大政,國家所重,而六月都政,至今遷就,此乃曾所未有之事也。若過此月,則將與十二月都目相値,其在國體,寧有是理?今月內不可不設行,而兩銓之長,皆以禁府堂上,進參於鞫坐,鞫獄未畢之前,勢難開政。臣意,推鞫姑爲停止,使之速完大政,恐不可已。且會寧開市北評事,例有專管,而評事尹㝚除拜之後,尙未辭朝,日昨以斯速發送之意,自備局陳啓,允下矣。今聞尹㝚,家有兩親,年過七十,而母病甚重,勢難離側遠赴云。孝理之下,不宜强令赴任,北評事尹㝚,今姑改差,令該曹卽爲口傳差出,開市前,不可不下去。不多日內,催促辭朝,似爲得宜,竝乞裁處焉。取進止。答曰,省箚具悉卿懇。都政遷就,誠如卿言,速完大政,評事今姑改差,其代口傳差出,不多日發送,似乎得宜也。仍傳曰,遣史官傳諭。
上在昌德宮。停常參·經筵。
下直,興陽縣監文德謙。
朴熙晉啓曰,明日常參·經筵,取稟。傳曰,停。
領議政趙泰耉五十五度呈辭。傳于朴熙晉曰,安心調理。
朴熙晉啓曰,明日卽藥房入診日次,而都提調趙泰耉方在呈告中,提調韓配夏卒逝,副提調金一鏡陳疏未承批,時無行公之員,提調有闕之代,令該曹口傳差出,何如?傳曰,允。
吏曹口傳政事,以李光佐爲內醫提調。
兵曹口傳政事,以柳弼垣爲北評事。
兪命凝,以義禁府言啓曰,因忠淸監司啓本,延豐前縣監李燮,兼官前陰城縣監金祖澤拿來事,傳旨啓下矣李燮今方待命,卽爲拿囚,而金祖澤,前以他罪,定配於平安道昌城府矣。今此所犯,比前罪差輕,而雖或拿來,係是宥旨前事,似當入於睿裁之中,而拿致還配之際,徒煩往來,姑因前罪,仍置配所,勿爲拿來,似合事宜,敢此仰稟。傳曰,依爲之。
金東弼,以兵曹言啓曰,日寒如此,薄衣軍士,襦衣題給事,命下矣。發遣本曹郞廳,摘奸其中尤甚薄衣者,三百二十名,別單書入,令該曹依此數襦衣題給之意,敢啓。傳曰,知道。
兪命凝,以戶曹言啓曰,頃因黃海監司狀請,本道補賑次,本曹所納別收米,全數許賣事,自備局覆啓捧甘矣。本曹一年需用小米,其數夥然,而雖有關西·嶺西之以小米出賦者,關西則船路不便,自前作銀,嶺西則收租甚少,稅納零星。故凡干需用,專靠於海西,而一年應下之數,訓局軍兵放料,多至八千餘石,各樣散料,不下數千餘石,太僕馬料五百石,此外種種雜下,不知其幾許矣。合若別收米萬餘石,盡數許賣,則放料等許多小米,無他推移之勢,百分思量,誠極渴悶,所當一切防塞,而本道災荒,旣如此,廟堂又爲許賣,則其在共濟之義,亦不無參酌許施之道。就其別收米元數中折半,依山郡四邑例,作錢許賣,其餘折半,以本色,使之上納,以爲京外相濟之地,何如?傳曰,允。
又以宗簿寺官員,以提調意啓曰,今秋冬等講學宗室勤慢,計畫抄出,而間因本寺有故,不得準數開坐,故優等畫數,不過十分,紙筆墨施賞,不必擧論,無分之員琅堤都正燂,行花恩副令,鶴城副正楦,行礪昌副守柙,行海恩副守爣,一新守人燁,原溪守㮿,密寧副守烷,驪平副守燧,密春副守焌,行光恩令楧,齊昌令㯙,完昌令柲,密恩令煿,原陽令梔,光興令,花豐令楏,唐城令楗,光雲令榶,花原副令樺竝請推考。畫數最少人員,行花平副令橃,光陽令榟,笞奴警責。行南原副守,海昌副守檱,自庚子春夏等至壬寅秋冬等六等內,庚子秋冬等,以國恤停講,連五等居首,畫數三十四分,而則連限旣過之後,連爲應講,雖有向學之勤,有違定式,加資重事,自下不敢直請。檱則連五等居首,似當依近例啓請加資,而恩賞重典,亦不敢擅便,上裁,何如?傳曰,依啓。檱,特爲加資。
金東弼,以兵曹言啓曰,武藝別監崔起俊內,中日試射時,鳥銃無間連三次三發三中,所當依辛巳年筵中定奪,直赴殿試,而係干恩典,自下不敢擅便,伏惟上裁。三次所受賜馬之帖,亦當依例,一倂還收,竝此仰稟。傳曰,依爲之。崔起俊,直赴殿試。
兪命凝,以奉常寺官員,以都提調·提調意啓曰,肅宗大王五名日陵祭祭物,玉山府大嬪四名日·四仲朔·忌日祭及慶恩府院君四名日·四仲朔·忌日祭·配享四功臣節祭之物,自本寺今當進排矣。依例加定貢物磨鍊定式事,卽令戶曹擧行,而且元別祭小麥不足之數,以永昭·敬寧兩殿權減中,仍存其一殿所用小麥,以爲推移補用之意,亦爲分付,何如?傳曰,允。
朴熙晉,以宣惠廳言啓曰,頃日本廳郞廳,以全羅道臨陂等邑賑廳築筒處摘奸事,下去時,湖西·湖南若干邑儲置米,抽栍摘奸以來事,亦爲定奪下送矣。湖西天安·恩津,湖南礪山·井邑·長城等邑,依定奪摘奸,則別無欠縮之意,敢啓。傳曰,知道。
兪命凝啓曰,御營大將魚有龜處命召,今日史官,依聖敎傳授,而又使其褊裨,還爲來納,何以爲之?敢稟。傳曰,更令史官傳授。
又啓曰,御營大將魚有龜處,命召更令史官傳授事,命下矣。城門已閉,待開門傳授之意,敢啓。傳曰,知道。
司諫金始㷜,掌令朴徵賓啓曰,請逆魁昌集·頤命,竝令攸司亟行斬屍,明正典刑。措語同前答曰,勿煩。
掌令朴徵賓啓曰,請門黜罪人李喜朝亟命極邊遠竄。措語同前請還收遠竄罪人閔鎭遠放送之命。措語同前請故承旨金普澤亟命追奪官爵。措語同前噫嘻慘矣,歷數古今亂逆之變,而陰凶慘毒,豈有如今日行藥之謀乎?潛試鴆毒於不敢言之地,縱賴皇天默佑,國祚靈長,幸得保有今日,而言念及此,不覺骨驚而心寒,苟有一毫預聞於此者,湛其宗滅其族,猶不足以洩神人之憤矣。況舜澤,隨往頤賊之行,潛買毒藥之狀,目見而詳言者,業奉也。及其還京之後,與喜賊,問答藥價於頤賊後房之說,竊聽而直招者,盛節也。渠又以吾輩,以藥事,將盡死等語,密與聖疇酬酢,則渠雖凶頑不卽承款,而前後情節,綻露無餘,決不可以忍杖經斃,而不用逆律也,明矣,請令王府,亟擧收孥籍産之典。昨冬之事,尙忍言哉?聖上不安於天位,再下臣子,所不忍聞之敎,中外大小人民,苟有一分北面於我殿下之心者,莫不奔走涕泣,齊聲力爭,思所以捄正,則三司之伏閤,百僚之庭籲,不得請。不退,然後方可以盡臣子之職分,而噫,彼四兇,外畏公議,佯爲塞責之計,內懷凶圖,旋唱撤班之議。若而人外,率皆影從響應,少無崖異之意,此輩平日,只知有頤·集·健·采,而不知有君父之心,於此著矣。主謀四兇,今旣伏法,則其同聲和應,黨逆負國之類,不可以門黜薄罰而止,請庭請議罷時,卿宰及臺官之合辭唯諾者,竝遠竄。答曰,勿煩。
司諫金始㷜啓曰,請門黜罪人兪崇極邊遠竄。措語同前日昨筵中,有鞫廳罪人趙洽,減死極邊定配之命,臣竊以爲不然也。洽,以千金之子,多出銀貨,與三手諸賊,締結謀逆之狀,旣已畢露無餘,而屢次刑訊之下,終難掩諱,則引告同情諸賊,稱以告變,敢出求生之計,其所告變,卽渠輸情之結案,當初鞫廳,急於鉤得逆節,許其貸死。故到今酌處之請,蓋出於此,而第念討逆事體,至嚴且重。苟使洽上變於逆節未發覺之前,如虎龍之爲,則誠有其功,而渠旣就拿訊問之後,則所謂發告,不過吐實承款之語。若以此傳之生議,得免典刑,則不但王法之屈而不伸,亦有關於後弊,請亟寢罪人趙洽減死定配之命,仍令鞫廳依律處斷。罪人洽之父爾重,本以兇賊腹心,陰謀秘計,無不與知。爲喜·器輩銀貨主人,在平兵時,八千兩收合上送之說,已發於賊植之結案,論其情犯,與宇恒·就章無異,而只緣身故於逆獄未發之前,雖不得夬施刑〈章〉,官秩自如,反同無罪之人,輿情莫不駭憤,請故兵使趙爾重追奪官爵。答曰,勿煩。
上在昌德宮。停常參·經筵。
下直,丹陽郡守鄭錫圭,恩津縣監呂善長。
大妃殿·中宮殿,藥房問安。答曰,知道。
藥房提調臣李光佐,左副承旨臣金東弼啓曰,雪後嚴寒,伏未審此時,聖體若何?大妃殿氣候,亦何如?今日卽入診日次,臣等當率諸御醫入診,詳察聖候,敢來問安,竝此仰稟。答曰,知道。無事,慈殿氣候,安寧矣。勿爲入診。
鄭楷啓曰,明日常參·經筵,取稟。傳曰,停。
兪命凝啓曰,大司憲李世最,掌令徐宗廈,持平尹東洙在外,執義鄭壽期,掌令朴徵賓呈辭,持平成德潤上疏未承批,今日以監察茶時之意,敢啓。傳曰,知道。
鄭楷啓曰,備邊司郞廳,以大臣意來言,今日賓廳坐起日次,而日氣猝寒,無大段稟定之事,來會本司云矣,敢啓。傳曰,知道。
又啓曰,今日,持公事入侍日次,而姑無緊急公事,頉稟。傳曰,知道。
金東弼,以都摠府啓曰,今日入直內,三廳武兼禁軍及軍兵等,中日習射,請出標信。傳曰,知道。
領議政趙泰耉五十六度呈辭。傳于金東弼曰,安心調理。
兪命凝,以義禁府言啓曰,頃因白川前郡守尹得仁原情,府議啓,海州判官姓名,令本道現告後拿問事,允下,故行會,分付矣。卽見回牒,則其時査官海州判官安相元云,而相元方在京中,卽爲拿囚之意,敢啓。傳曰,知道。
又以禮曹言啓曰,今此社稷臘享大祭出還宮時,王世弟祗迎·祗送之禮及亞獻之禮,竝爲磨鍊乎?敢稟。傳曰,依爲之。
又以禮曹言啓曰,社稷臘享大祭親行事,已爲啓下矣。五禮儀,有大祀後,陳賀訖,行飮福宴之文,而本曹謄錄,每以近年以來,竝爲停止爲辭,而有權停之命矣。今此親祭時,陳賀·飮福宴等節目,何以爲之?敢稟。傳曰,權停。
金東弼啓曰,御營大將魚有龜處命召,今日史官,依聖敎齎傳,則又使其褊裨,還爲來納,何以爲之?敢稟。傳曰,更令史官傳授。
兪命凝啓曰,御營大將魚有龜處命召,更令史官傳授事,命下矣。城門已閉,明日待開門傳授之意,敢啓。傳曰,知道。
又以義禁府言啓曰,以忠淸監司狀啓,刑曹粘目,鴻山前縣監黃尙鼎,移本府處置事,允下矣。尙鼎,前以他罪,定配於全羅道臨陂縣,依例發遣府羅將,拿來,何如?傳曰,允。
上在昌德宮。停常參·經筵。
夜自二更至四更,有霧氣。
朴熙晉啓曰,明日冬至望闕禮習儀相値,視事,頉稟。傳曰,知道。
領議政趙泰耉五十七度呈辭。傳于朴熙晉曰,安心調理。
任舜元啓曰,同副承旨不得呈病,例也,而同副承旨鄭楷,今日病不仕進,牌招察任,何如?傳曰,允。
兪命凝,以吏曹啓曰,新除授龍仁縣令鄭重海呈狀內,矣身今年六十六歲,斯速入啓處置云。年限旣過,則不可仍令赴任,改差,何如?傳曰,允。
又以吏曹言啓曰,今日本曹坐起,各司官員發牌,大典考講時,濟用監判官李志洵,廣興倉主簿許增,稱病不進,竝依例汰去,何如?傳曰,允。
又以漢城府言啓曰,司諫院啓辭內,向來逆集之當國也,其弟昌業,以貪財牟利之人,萬里閱武之場,郭外養松之地,作田作畓,募民耕墾,不有邦禁,任作己物,事之可駭,莫此爲甚。請令漢城府發遣郞廳,一一摘奸,依前禁斷。答曰,依啓事,命下矣。今月初三日,發遣郞廳,與當部官員,眼同摘奸,而分付地方官,取來田案打量,則閱武場內及將臺下,昌業多有築堰起耕之處,而一半則水破陳廢,一半則今方起耕,佛川下流,癸卯量案中,雖以馬位載錄,而自前爲松田之地。昌業,托以松木之蟲損,亦爲起墾,淸涼山一洞,亦是多年禁松之處,而恣意作田,幅圓闊大云。軍兵閱武之場,禁標養松之地,此豈私家耕作之所,而昌業之冒法起耕,任作己物者,誠如臺啓中所論,事極可駭。宜有其罪,而昌業已爲作故,今無可論,其所築堰冒耕等處,一倂還陳,待明春種松禁養事,嚴飭當道監役之意,敢啓。傳曰,知道。
金東弼啓曰,御營大將魚有龜處命召,今日史官,依聖敎更往傳授,則又使其褊裨還納,仍令家僮呈疏到院,原疏今方捧入,而命召,何以爲之?敢稟。傳曰,遣史官,更爲傳授。
掌令朴徵賓,正言柳綏啓曰,請逆魁昌集·頤命,竝命有司亟行斬屍,明正典刑。措語同前答曰,勿煩。
掌令朴徵賓啓曰,請門黜罪人李喜朝亟命極邊遠竄。措語同前臣伏見向日傳敎,有遠竄罪人閔鎭遠放送之敎,臣竊以爲不可也。夫鎭遠之負犯,當初臺啓論之,詳矣,外托箴規,欲揚君父所無之過,陰贊兇計,密助賊復治行之資。若夫昌集凶逆,擧國齊憤,凡爲我殿下臣子者,孰不欲食肉寢皮,而及其賜死於中路也,鎭遠,不思同仇之義,反懷黨逆之心,躬往面訣,如悲親戚,且其子婦,卽逆集之女,而不顧大義,無意離絶。噫嘻痛矣,鎭遠之處地,果何如也?以先朝肺腑之臣,爲殿下元舅之親,奮忠討復,宜居人先,而乃反黨逆蔑義,一至於此。論其負犯,則只請仍配,亦未免擬律之失當,請遠竄罪人閔鎭遠極邊遠竄。請故承旨金普澤亟命追奪官爵。措語同前請令王府亟擧徑斃罪人舜澤收孥籍産之典。措語同前請庭請議罷時,卿宰以下及三司諸人之合辭唯諾者,竝遠竄。措語同前答曰,勿煩。
正言柳綏啓曰,請門黜罪人兪崇極邊遠竄。措語同前請亟寢罪人趙洽減死定配之命,仍令鞫廳依律勘斷。措語同前請故兵使趙爾重追奪官爵。措語同前向年洪時九之爲永宗僉使也,捉得先甲島私鑄錢賊人卞煒信·黃吉善等,竝與其器械贜物,而送于捕廳,則大將鄭履祥,按治其狀,跟捕窩主安龜瑞,將欲窮覈之際,凶集汲汲請對,乃以履祥,謂之老耄,不合治盜,無端啓遞。頤賊輩,又以鑄錢之意,請於筵席,其時人言藉藉,皆以爲,龜瑞此擧,旣出巨室之指揮,則捕廳雖已鉤得,終必無事。及其承款,而移送秋曹也,遷延時月,宜治不治,畢竟編配,果若人言。噫,私鑄,國之重律,三尺至嚴,不宜撓屈。凶集之急遞捕將,頤賊之請開鑄錢,一以爲緩治,一以爲䌤縫之計者,其間情狀,明有可疑之跡,而況三手逆謀,悉出於銀貨錢財,龜瑞非他人,旣是十六凶逆中一人。且於捕廳文案中,賊松·逆寬之名,迭出於干連之招,則龜瑞之素所出入凶黨,作奸弄貨之狀,昭不可掩。請定配罪人安龜瑞,更令左右捕廳,發遣軍校,登時拿來,合坐杖訊其私鑄情節,錢貸去處,一一鉤覈,依律勘斷。答曰,勿煩。
金東弼啓曰,御營大將魚有龜處,命召遣史官,更爲傳授事,命下矣。城門已閉,待開門傳授之意,敢啓。傳曰,知道。
答吏曹判書李光佐疏曰,省疏具悉。卿其勿辭行公。
答領敦寧府事魚有龜疏曰,省疏具悉卿懇。錄勳之名,以卿才德,實叶是望,意外詆斥,不足爲嫌。卿其安心勿辭,還授命召,卽速入來焉。原疏見下
咸原府院君魚有龜疏曰,伏以臣,伏聞昨日啓覆時,因金一鏡所誣,萬萬意外,忽有拈臣名錄勳之擧云,臣不勝驚怪駭愕,繼之以危澟也。夫錄勳,事體極其嚴重。其人其功,明白呈露,萬目所瞻,無所䵝昧,然後方可以錄之,受之者,亦可以無辭,而今乃不然,慮其單錄之爲弱,嫌其當錄之無人,嗾唆揑合於鞫案之外,艱辛尋覓於虛無之中,積久揣摩,晝夜思度,擬議於不干之人,欺誣於天日之下,要以張大勳券,疑亂聽聞,其爲計誠巧密,而其意亦可痛也。筵席語秘,雖未得其詳,而槪聞憑依而援引者,專在於三錫誣罔之言,此有可以一言剖破者,向者常參引見時,一鏡做出三錫獄中所無之言,以爲三錫,有所言於臣,臣亦有所答者,而入侍大臣,白其與獄案相左,明其初無所面說,則一鏡猶不敢掩諱,仍又遷變其說,忽地創出,復以虎龍,曾往于某家云云。臣於虎龍,未曾目其狀,渠亦未曾足及於臣門,則一覈便可立辨,而一鏡謂天可誣,囫圇爲說,謂若眞有事實,至請招問三錫,聖敎靳兪,不賜頷可,則斯可已矣。猶且多般設計,密囑勳府堂上,且探三錫奔趨奇覬之狀,卒然招致於府庭。至擧臣名而詰問,其貽辱臣身,姑置勿論,韓配夏之不知事體,甚矣。不待成命,密奉一鏡之指揮,多般誘問,勒成一張文書,一鏡,又以其所供一紙,橫奪而珍藏之,述襲其語,至達天聽。彼三錫者,特一癡蠢無識之人也,一自鞫廳出入之後,便生希功愚妄之心,昵附當路,做張虛言,無所不至。臣得見招問時所對,變幻虛實,節節相左,鞫廳納招時,則謂臣在藥房,不在依幕,無所說話,而今則曰以危言,面告於臣,而有若臣對渠酬答者然,此其誣罔者,一也。渠之平生所親密者,卽就章·貞章等,而適困於畿營督債,欲爲乞丐,托跡於就章閫營,而今則曰畏禍逃避,臣亦謂可云,此其誣罔者,二也。向當鞫獄方張之時,聞三錫之名,出於鞫招,莫知其由,而渠適付料於臣所帶營廳。故問其曲折,則渠以爲,虎龍,曾有言說於小人者,必是此事云云,臣以爲,汝未嘗言於吾,故吾則今始聞知。設或自鞫廳,有所拿問,汝旣不言於吾,唯當據實告之,其後就拿,果以爲臣不在依幕,故無所告知云,而今則曰勉以勿怯直告,有若臣有所指揮者然,此其誣罔者,三也。至於當庚子國恤之時,以別監及砲手,別爲守衛等語,尤極陰巧,此則當時軍門,依前例擧行者,而今乃湊合爲說,有若臣有所陳稟周旋者然,此其誣罔中尤大者也。且其上年冬,告以危機云者,專出孟浪,其言之虛妄如此,其事之重大如此,則其在朝廷事體,卽爲憑問於臣,審其虛實,固所當然,自勳府啓稟緘問,可也,不然則招致詰問,可也,不然則請拿覈問,亦可也。今乃不問事實之如何,惟信粧撰之虛言,忽然陳稟於筵中,勒謂之有功,脅加以勳名。其意蓋以爲,虎龍,旣與三錫相親,三錫,曾是出入某門之人,則不問其言之傳不傳,其事之知不知,藉此爲說,把捉爲功,則上可以熒惑天聽也,下可以誣亂一世也。其所以招呼敎誘,誑亂閃倏之狀,蓋可見其縱肆無嚴矣。噫,臣之情跡臲卼,被人盱睢,久矣。今乃假借錄券之事,驅之於虎·錫之套,臣身之汚衊,固不暇言,而其辱朝廷,大矣。伏願聖明,下臣此疏於王府,拿囚三錫,以此數條,更加一一盤問,而其中軍兵守衛之說,尤極重大,臣之當何時稟白,因何人周旋等款,別加嚴覈。臣若到今欺隱,則治臣不忠之罪,錫言果爲虛妄,則別爲從重勘律,以戒誣妄之徒焉。且念功勳勘定,何等重大,而旣無成命,受人密囑,私自査問,配夏之輕蔑國體,固爲可駭,而大臣·勳府先後稟定之後,一鏡,必欲甘心於臣,欺瞞簸弄,又至於此。請加譴罰於兩臣,以懲壞朝體,誣聖聰之罪,亟令還收臣僞錄之命,削臣本兼職名,使聖朝處分嚴正焉。臣名未削之前,莫非臣危怖俟罪之日,違逋之下,不敢一刻晏然。解脫所帶御營密符,使將校替納,逬出都門,仍尋鄕路,顧此汚衊未湔,則決不敢更入修門,瞻望宸極,徒增悚觖,臣無任惶隕祈懇之至云云。
行吏曹判書李光佐疏曰,伏以以臣不肖,猥忝藥院保護之任,惶悚之極,若無所措,藥院提調,不得兼帶金吾堂上,連次遞易,已成不易之例。矧今鞫獄未了,而因大臣陳箚,俾速行都政,將致許久停鞫。臣固將露疏自陳,請賜變通,以爲速完鞫事之地矣。今旣應遞,尤豈容一日虛帶?伏乞聖明,特賜照察,將臣所帶判義禁之任,亟賜照例遞改,俾莫重鞫事,不至淹延,不勝幸甚云云。
上在昌德宮。停常參·經筵。
朴熙晉啓曰,明日常參·經筵,取稟。傳曰,停。
又啓曰,小臣與右副承旨兪命凝,冬至望闕禮習儀,議政府進去,下直。傳曰,知道。
鄭楷啓曰,今日,持公事入侍日次,而日勢已晩,時無公事,頉稟。傳曰,知道。
又啓曰,吏曹郞廳來言,臺諫及守令有闕,政事何以爲之?取稟。傳曰,明日爲之。
金東弼,以都摠府言啓曰,副摠管李森,刑曹坐起晝仕進去之意,敢啓。傳曰,知道。
又啓曰,卽者禁府都事,以大臣意來言,判義禁李光佐,大政前,吏曹多有擧行之事,推鞫,姑不得開坐云矣,敢啓。傳曰,知道。
鄭楷,以弘文館言啓曰,下番修撰趙翼命,晝仕出去之後,遭服制,不爲入來,副修撰李承源呈辭入啓,將至闕直。今日,乃召對日次,而無以備員,副應敎李世德,頃日承牌之後,連呈辭單,不爲行公,卽爲牌招,以爲入侍之地,何如?傳曰,允。
又以實錄廳郞廳,以摠裁官意啓曰,一房堂上工曹判書韓配夏卒逝,代以前大司成朴弼夢差下,而方在罷職中,敍用。都廳郞廳柳弼垣外任,代以前評事尹㝚差下,竝卽牌招察任,何如?傳曰,允。
吏曹口傳政事,實錄兼春秋,朴弼夢·尹㝚。
兵曹口傳政事,以朴弼夢付副司直,以成德潤·李廣道·李明誼·尹㝚付副司果。
鄭楷,以戶曹言啓曰,卽接內需司啓下牒呈,則咸鏡道鏡城等十邑內奴婢,辛丑條身貢州倉上米,未移送元數中六百石,爲先輸送事,允下矣。近因連歲洊飢,稅入比前大縮,卽今曹儲虛竭,凡百需用,殆不成貌樣之中,米穀尤爲絶乏,至有惠廳貢物米買得取用之事,則其爲苟簡,莫此爲甚。今此六百石移送之米,依前啓稟,折半三百石,以本米輸送,折半三百石,每石代錢四兩式,依本曹定式,支計輸送,何如?傳曰,以純米輸送。
又以賑恤廳言啓曰,今番逆家籍沒財産,移送本廳,以補畿甸民役事,榻前定奪矣。雜物則幾盡發賣,家舍則未及放賣,而大略計之,其數無多,難防大段民役,而第念畿邑民役之中,最所難辦者,春等收米也。收租結數,時未上來,姑未知其春上納結數之爲幾許,而以此籍産及家舍當賣者,多般裁量推移,則明年春上納收米一半,或可防給,而設或不足,自本廳拮据充數,以示朝家軫恤窮民之意,似爲得宜。明春大同一半,特爲減捧之意,道臣處分付,何如?傳曰,允。
以副應敎李世德牌不進,罷職傳旨,傳于鄭楷曰,推考傳旨捧入。
假注書姜必龜書啓,臣承命馳往于楊州海登村領敦寧府事魚有龜所住處,傳授命召,則以爲,臣日夜危蹙,顒俟處分之中,伏奉初疏下批,則區區冤誣之端,幾被天鑑之俯燭。且脅臣者詆誣之言,出於萬萬意外之狀,亦旣蒙照察,而姑無僞錄收還之命,臣益不勝抑塞痛刻,只願溘然而已。臣雖被誅殛,誣衊未洗之前,則命召還授之命,決不敢奉承,而又爲還納云矣,敢啓。傳曰,知道。
金東弼啓曰,今日史官,依聖敎傳授命召於御營大將魚有龜所住處,則又使其褊裨,還爲來納,何以爲之?敢稟。傳曰,更爲傳授。
又以兵曹言啓曰,今十一月十二日,仰役奴小奉稱名人,自敦化門入來,差備門外擊錚,極爲駭愕,令攸司囚禁治罪。同門守門將李益彬,常時不能禁斷雜人,以致闌入,亦難免其責,推考,何如?傳曰,允。
掌令朴徵賓啓曰,請門黜罪人李喜朝亟命極邊遠竄。措語同前請遠竄罪人閔鎭遠極邊遠竄。措語同前請故承旨金普澤追奪官爵。措語同前請令王府亟擧徑斃罪人舜澤收孥籍産之典。措語同前請庭請議罷時,卿宰以下及三司諸人合辭唯諾者,竝遠竄。措語同前臺閣之職,以言爲任,一日居官,當盡一日之責,而持平成德潤,入臺累日,終不出意見論一事。頃於三司請對之時,隨人進退,亦無別爲爭論之事,末乃草草陳疏,苟爲塞責圖遞之計,隳落臺閣之風,莫此爲甚,請持平成德潤遞差。答曰,不允。末端事,依啓。
上在昌德宮。停常參·經筵。
夜四更,月犯畢星。
鄭楷啓曰,明日,國忌齋戒,明明日,國忌正日,十六日,陳賀相値,此三日視事,頉稟。傳曰,知道。
金東弼,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李森,刑曹坐起晝仕進去之意,敢啓。傳曰,知道。
領議政趙泰耉五十九度呈辭。傳于鄭楷曰,安心調理。
鄭楷啓曰,今十五日各殿冬至祭享時,監察無以推移進去,在前如此之時,亦有署前行公之例,依此署前進去事,分付,何如?傳曰,允。
又以弘文館言啓曰,本館下番,連日闕直,事甚未安,副應敎李世德,旣有只推之命,更爲牌招察任,何如?傳曰,允。
金東弼,以吏曹言啓曰,卽接典設司移文,則別檢金相后,除拜後不爲受由,任自下鄕,改差,何如?傳曰,允。
又啓曰,藥房提調李光佐來詣請對矣。傳曰,引見。
以副應敎李世德牌不進,罷職傳旨,傳于鄭楷曰,推考傳旨捧入。
有政。吏批,判書李光佐進,參判鄭齊斗在外,參議李眞儒進,同副承旨鄭楷進。
兵批,判書李肇病,參判金始煥文一所試官進,參議朴彙登進,參知未差,同副承旨鄭楷進。
吏批啓曰,本曹正郞,今當差出,而擬望之人乏少,外任竝擬,何如?傳曰,允。
又啓曰,春坊闕員,今當差出,而擬望之人乏少,相避外任竝擬,何如?傳曰,允。
又啓曰,定州牧使,今當差出,而本州,關西雄邑,且値災荒,不可不擇差,而擬望之人乏少,外任竝擬,何如?傳曰,允。
又啓曰,典獄署奉事李秀輔呈狀內,除授後過限,情勢難安,不得察任云,改差,何如?傳曰,允。
以金重熙爲正言,具命奎爲持平,趙泰億爲工曹判書,朴昌徵爲順川郡守,柳虎徵爲龍仁縣令,李明誼爲吏曹正郞,柳弼垣爲兼文學,崔道章爲定州牧使,鄭思孝爲兵曹參知,鄭壽期爲副校理,李箕恒爲工曹佐郞,洪禹諧爲廣興主簿。尹就咸付兼春秋,吳德曾付學錄,海昌副守檱,今加明善,宗室講學時,連五次居首,加資事,承傳,申光夏·柳述付副護軍,朴澄付副司直,呂必容付僉知。
金東弼啓曰,北評事口傳差出,不多日內催促發送事,曾已定奪矣。評事柳弼垣,今日政,移拜春坊兼任,其代令該曹口傳差出,催促發送,何如?傳曰,允。
兵曹口傳政事,以李明誼爲北評事。
金東弼,以吏曹言啓曰,今月十七日,都目政事爲之之意,敢啓。傳曰,知道。
鄭楷,以宣惠廳言啓曰,因大臣陳達,王世弟入學陳賀後,大殿所封方物物種中,如甲胄,則不緊而價重,姑爲權減事,命下矣。卽接禮曹牒呈,則大臣所達權減者,乃是王世弟入學後方物甲胄,而王大妃殿上尊號時方物甲胄,不入於權減中,自軍器寺封進事,已爲啓下云。當初大臣之陳達權減,雖無區別之事,實出於荒歲恤費之意,而今此上尊號時方物甲胄,亦是大殿所封,則似不可異同,一體權減,何如?傳曰,允。
又以內醫院官員,以都提調·提調意啓曰,今年進上臘藥,依上年例磨鍊,則庫中不足之數,肉桂一斤十二兩,犀角四斤六兩,龍䐉一斤二兩八錢,沈香一斤六兩,訶子一斤二兩,木香二斤,朱砂參斤四兩,白檀二斤五兩,砂仁一斤八兩,唐黃連八兩,丁香四斤四兩,白荳蔻一斤四兩,肉荳蔻一斤,附子七兩,桂皮一斤,琥珀一兩,三乃子十三兩,甘松十三兩,全蝎一斤七兩,蓽撥十兩,石雄黃一斤,牛黃則年例七十七部及加數十二部,竝令該曹卽速進排,何如?傳曰,允。
以修撰趙翼命牌不進,罷職傳旨,傳于金東弼曰,推考傳旨捧入。
假注書李日躋書啓,臣承命馳往于楊州海登村領敦寧府事魚有龜所住處,傳授命召,則以爲,臣以抵死不敢冒受之意,仰陳於再疏中,又以被誅決難奉承之意,附陳於近侍之還,只冀聖鑑曲照,夬加譴罰,而徒辱恩數,復有此還授之命,臣誠惶悶迫隘,直欲鑽地以入而不可得也。臣雖減死萬萬,僞錄未削之前,決不敢冒受,只自伏地涕泣,恭俟嚴誅云,而又爲還納矣,敢啓。傳曰,知道。
金東弼啓曰,御營大將魚有龜處,命召傳授史官書啓,纔已入啓矣,又使其褊裨還納命召,何以爲之?敢稟。傳曰,更爲傳授。
又啓曰,御營大將魚有龜處,命召更爲傳授事,命下矣。城門已閉,待明朝,遣史官傳授之意,敢啓。傳曰,知道。
鄭楷啓曰,吏曹郞廳來言,臺諫有闕,政事何以爲之?取稟。傳曰,過國忌後爲之。
司諫金始㷜啓曰,請門黜罪人兪崇極邊遠竄。措語同前請亟寢罪人趙洽減死極邊定配之命,仍令鞫廳依律處斷。措語同前請故兵使趙爾重追奪官爵。措語同前請定配罪人安龜瑞更令左右捕廳發遣軍校,登時拿來,合坐杖訊其私鑄情節,錢貨去處,一一鉤覈,依律勘斷。措語同前答曰,勿煩。
答玉堂箚子曰,省箚具悉。都政不宜遷就,趁速擧行,鞫獄了當無期,趁數日收殺焉。原箚見下
校理權益淳箚曰,伏以,近者鞫獄,因將行都政,而連日停輟,夫六月都政之至今遷就,誠爲未安。此大臣有所箚陳,聖上亦爲允許,而第鞫獄事體,視都政尤爲嚴重,不可因此而淹延停罷也,明矣。臣伏聞大政之前,該曹例多擧行之事,今十七·八日間,始當開政云,其間日字,幾浹一旬,且因雜科停鞫,亦已五六日,通計前後,將至半朔。政畢後,卽改鞫坐,亦未可期,自有鞫獄以來,因此等事,許久停廢,曾無是例。且遲延時日,置而不問,嚴冱凍囚,因致病斃,則將不得輸情正法,其在國體,果何如也?卽今鞫囚,只餘數三人云,連日開坐,則不過數日,可以收殺。且判義禁李光佐,以藥房提擧之不得兼帶獄官,援例乞遞,而聖上亦以勿辭行公,爲批,今無可辭之義,固當奉行之不暇,逐日開坐,速完鞫事之後,卽行都政,似合事宜。臣欲以此意,入奏筵席,而連因頉稟,無以入對,終不容泯默,玆敢陳列。伏願聖明,特加省察,卽令先完鞫事,無至遷就,不勝幸甚。取進止。箚答見上
壬寅十一月十三日午時,藥房提調李光佐請對入侍時,藥房提調李光佐,左副承旨金東弼,假注書洪聖輔,記事官宋寅明·尹容。上御熙政堂,李光佐進伏曰,雪寒異常,聖體若何?上曰,無事。又拜曰,大妃殿氣候,何如?上曰,安寧矣。又拜曰,中宮殿氣候,何如?上曰,平安矣。又拜曰,世弟·嬪宮氣候,亦平安乎?上曰,俱平安矣。又拜曰,都提調因病呈告,不得備員,日次入診之未行,亦已久矣。本院有陳稟事,而都提調旣不得入來,欲令臣請對稟達,故敢此入對矣。小臣旣已入侍,卽入醫官,診察脈候,何如?上曰,後日爲之。
又所啓,鹿血前已進御三次矣,未知果有效驗乎?上曰,未知有顯效矣。光佐曰,小臣纔入本院,則生鹿二頭,自統營上送矣。今日當取血進御乎?上曰,唯。取血以入。
又所啓,大妃殿氣候,在前平常時,每進補劑扶接,而今經三年巨創之餘,補劑久未進御矣。每年秋冬間,仰稟劑入瓊玉膏半劑進御,而今年則尙未及取稟云,今當依前稟旨劑入,而凡進藥餌之道,必先診察其時症候,然後可知其進御當否。明日淸早,令醫女入診,詳察卽今脈度症候而後,或進瓊玉膏,或進他補劑事,議定,何如?上曰,依爲之。
又所啓,小臣有所懷,惶恐敢達。閭巷匹士,亦爲其身,頻邀醫人,診視脈度,預防病生之源,而殿下一身,受宗社神人之托,八域民庶所恃。唯殿下一身,則頻接醫官,勉進藥餌,以盡愼疾之方,所不可已,況六氣之感,痰火之祟,雖聖人,有所難免,而自上絶不許醫官之入診,不思所以預防之道,醫人皆言聖體有火,設有根委積漸於不知之中,則安有如許事也?今後則頻頻召入醫官,使之診脈察症,本院入診,亦每許入。如或有病患根委,以輕輕湯劑進御,以爲預防之圖,則自當有收效之益,豈非宗社臣民之幸乎?上曰,依爲之。
又所啓,都提調趙泰耉,前以儒李公胤·任瑞鳳·朴太初等三人,付職留京,時時入診事,有所定奪。此則前頭,自銓曹當付職,而其中任瑞鳳,來住江上云,後日入診時,使之同爲入侍,何如?都提調之意如此,故敢達。上曰,依爲之。出擧條
又所啓,前者取血生鹿二頭,取血處完合處陳稟,放置于後苑,而頃日取血之鹿二頭,亦傅餠而完合矣。未知此亦依前內入乎?山林之獸,多置大內近處,似不便,待下敎欲爲區處,敢此仰達。或令放于各宮有園林處乎?上曰,依此爲之,則似好矣。出擧條
又所啓,伏聞下敎,鹿頂血,未知有顯效矣。今日旣有取血以入之敎,當取血以入,而旣未知其有效,而當此寒節,連進血藥,未知其爲好,積雪中,亦難捕得,外方生鹿進上,今姑停止,以待改分付之意,知委,何如?上曰,依此爲之,則似好矣。出擧條
又所啓,小臣以吏曹事,敢此仰達矣。學問之人,雖或未見目前之效,賢士在朝,百僚矜式,固多有裨於治道,而近來人不興行於學問,設有之,朝家亦不能顯用,朝無賢士久矣。臣在銓曹,方欲求訪遺逸仰達,而如尹東洙,修行讀書,有大過人者,朝家已除持平,而若除進善之職,致之京輦,出入書筵,則其所裨益,必多矣。第因其加資之不及,未能卽付,在前亦有勿拘加資,特付進善之例,今亦依此爲之,何如?上曰,依爲之。出擧條
左副承旨金東弼所啓,禁直,事體重大,經筵官,除服制式暇,而在直人,無端徑出,則直捧禁推者,法例卽然。而近來此法解弛,玉堂尤甚多有闕直之時,日昨修撰趙翼命,遭服制出去在外,他員亦事違牌,下番連以空省記入啓,事甚未安矣。在前玉堂官,雖遭服制,如非面看交代,則不得出直,而翼命,因循謬規,致有闕直之事,推考後牌招入直。日後則申明直捧禁推之法,俾無徑出曠直之弊,何如?上曰,依爲之。出擧條
又所啓,將兵之任,事體極其嚴重,雖有引嫌難安之端,在京辭職,不敢出城外一步地,例也。御營大將魚有龜,以錄勳辭免事,出往數十里之地,史官依聖敎,齎傳命召,亦已屢矣,而輒爲還納,入來無期,初疏雖已下批,再疏亦爲賜答。自上各別敦勉,以爲卽速入來之地,何如?上曰,依爲之。遂以次退出。
上在昌德宮。停常參·經筵。
中宗大王忌辰齋戒。
鄭楷啓曰,今日,國忌齋戒,十六日,陳賀相値,持公事,頉稟。傳曰,知道。
金東弼啓曰,領議政六十度呈辭到院,而以國忌齋戒,留院之意,敢啓。傳曰,入之。
兪命凝啓曰,大司憲李世最,掌令徐宗廈,持平尹東洙在外,執義未差,掌令朴徵賓受由在外,持平具命奎未肅拜,今日以監察茶時之意,敢啓。傳曰,知道。
領議政趙泰耉六十度呈辭。傳于鄭楷曰,遣承旨敦諭,與之偕來。
金致龍啓曰,今十六日,冬至親臨陳賀時,兵曹侍衛節目中,以權停判下矣。陳賀權停之意,分付該曹,何如?傳曰,允。
兪命凝啓曰,明日冬至望闕禮,依近例爲之之意,敢啓。傳曰,知道。
鄭楷,以弘文館言啓曰,本館下番,連日闕直,事甚未安。副應敎李世德,修撰趙翼命,旣有只推之命,更爲牌招,新除授副校理鄭壽期,一體牌招,以爲推移入直之地,何如?傳曰,允。
又以侍講院言啓曰,再明日冬至陳賀擧動時,宮官不可不備員,輔德朴涏,連呈辭疏,久不行公,司書沈埈,纔已入來,不卽出肅。輔德朴涏,司書沈埈,竝卽牌招,新除授兼文學柳弼垣,未付軍職,令該曹口傳付軍職,亦爲牌招察任,何如?傳曰,允。
兵曹口傳政事,副司直柳弼垣單付。
鄭楷,又以實錄廳郞廳,以摠裁官意啓曰,一房堂上朴弼夢罷職,代刑曹判書沈檀差下,都廳郞廳尹㝚罷職,代兼文學柳弼垣差下,李明誼外任,代前司果尹㝚差下。而方在罷職中,付軍職,冠帶常仕,使之察任,何如?傳曰,允。
吏曹口傳政事,實錄兼知春秋沈檀,兼春秋柳弼垣·尹㝚竝單付。
兵曹口傳政事,副司果尹㝚單付。
兪命凝啓曰,卽者禁府都事,以大臣意來言,玉堂箚批,有大政遷就,趁速擧行,鞫獄了當無期,趁數日收殺之命矣。都政已定,而其間日字無多,且鞫獄非一二日內,可以收殺,姑待大政過後,趁卽開坐云矣,敢啓。傳曰,知道。
以輔德朴涏,修撰趙翼命牌不進,傳旨,傳于鄭楷曰,推考傳旨捧入。
鄭楷,以弘文館言啓曰,本館下番,無推移之員,不得已以上番,姑降入直之意,敢啓。傳曰,知道。
又以禮曹言啓曰,因政院啓辭,冬至陳賀權停事,命下矣,當初節目中,因國忌相値,陳賀退行於十六日矣。自前權停時,則雖値國忌及月食齋戒,表裏及外方箋文,方物物膳,竝於正日封進矣。今十五日冬至,大殿·王大妃殿·中宮殿·王世弟,自內所進表裏,二品以上所進表裏及外方箋文,方物物膳,今日開拆看品後,明日內入之意,敢啓。傳曰,知道。
記事官尹就咸書啓,臣承命馳往于楊州海登村領敦寧府事魚有龜所住處,傳授命召,則以爲,今臣所遭,千古所無,瀝血籲天,必以一死爲期者,非獨爲雪臣冤也,暴臣誣也。竊欲革堂陛欺蔽之習,躋朝廷嚴明之域,而誠淺言拙,不能感回天聽,臣誠惶媿欲死,不知所達,而今後則惟當席藁荒野,積誠默禱,以期上格玄遠而已,亦不敢以區區煩瑣之辭,每每猥附於近侍之還,而只自伏地掩泣,又爲還納命召云矣,敢啓。傳曰,知道。
金東弼啓曰,御營大將魚有龜處命召,今日史官馳往傳授,則又爲不受,仍令其褊裨,還爲來納,何以爲之?敢稟。傳曰,更爲還授。
又啓曰,御營大將魚有龜處命召,更爲傳授事命下,而城門已閉,待明朝,遣史官還授之意,敢啓。傳曰,知道。
右副承旨兪命凝書啓,臣承命敦諭于議政府領議政趙泰耉處,則以爲,臣之病狀,斷無復起造朝之望,章六十上,而不知止,日夕顒企,唯在速釋重負,安意就盡而已。兪音迄閟,一向虛縻,伏枕憂悶,如添一病,不意特遣近侍敦諭,俾與偕來,十行綸音,辭旨隆懇,奉讀未半,感涕自零,益不知所措也。臣之經年一疾,轉入難醫之域,雜試湯焫,有加無減。又於昨夜,痞氣上衝,達曉昏窒,吐痰無數,神氣厥逆,諸症越添,每經一痞,頓下十丈,見方益復澌惙,委頓叫死。似此症狀,夫豈有一分强起之勢?日月之明,猶有所未燭,乃有此敦召之命,苟殿下俯察臣病勢之至此,則必已許解職名,而前後瀝血之章,未能格感天聽,致令王人虛辱,陋止恩命,未免屑越,病裏惶悶,益不可勝言。況又伏蒙掖隷問疾,頒以御膳,感泣殊錫,罙增隕越,方在昏昏危惙之中,不能畢陳微忱,徐俟神息少定,謹當以一箚,仰請處分。區區所望,只在於收還承旨偕來之命,俾臣得以任便調息,以卒天地生成之澤云矣。臣旣承偕來之命,姑爲仍留之意,敢啓。傳曰,知道。
金東弼,以武一所差備官,以試官意啓曰,張字錄名擧子閑良李弘植,不佩戶牌,辭氣極涉殊常。故搜覓其所佩囊中,則果有李弘徵戶牌。必是李弘徵,變名弘植,兩所冒錄之致,故査問於二所,則李弘徵,果爲錄名於二所洪字,而李弘徵四祖單子取來,與李弘植單子,一處憑準,則父名·祖名·曾祖名,俱變一字,有若兩人,而外祖名,則不爲變書矣。弘徵·弘植,必是一身兩名,故所謂李弘植處,反覆究問,則李弘植,本以江華居李弘徵,欲爲兩所冒錄之計,變名弘植,冒入於京居外三寸妻帳籍中,而兩所錄名時,父·祖名相同,則恐有現發之患,父·祖名一字,果爲變幻情節,箇箇直招矣。近來人心巧詐,變名兩所錄名者,間或有之,而至於變其父·祖之名,實是前所未有之變怪。如此狡惡之輩,不可無別樣懲治之道,令該曹囚禁科罪,何如?傳曰,知道。
藥房口傳啓曰,大妃殿,醫女入診,詳察氣候,瓊玉膏或他補劑議定事,昨日入對時,旣已稟定矣。今日淸早,令醫女詣差備,請入診則大妃殿傳敎內,時無症候,瓊玉膏及湯劑,姑無進御之事,亦勿入診爲敎云。瓊玉膏及他補劑,進御當否,姑不得議定之意,敢啓。傳曰,知道。
上在昌德宮。停常參·經筵。
夜二更·三更,月食。五更,月入東井星。
中宗大王忌辰。
大妃殿·大殿·中宮殿·世弟宮·嬪宮,政院·玉堂單子問安。答曰,知道。大妃殿·大殿·中宮殿,朝廷二品以上·六曹單子問安。答曰,知道。大妃殿·中宮殿,藥房口傳問安。答曰,知道。
藥房提調李光佐,左副承旨金東弼啓曰,節屆陽至,伏未審聖候,若何?大妃殿氣候,何如?今日,又是入診日次,臣等當率諸御醫入侍,詳察聖候,敢來問安,竝此仰稟。答曰,知道。無事。慈殿氣候安寧矣,勿爲入診。
鄭楷啓曰,明日常參·經筵,取稟。傳曰,停。
又啓曰,備邊司郞廳,以大臣意來言,今日,賓廳坐起日次,而國忌正日相値,頉稟。傳曰,知道。
又以弘文館言啓曰,本館番次,近甚苟簡,上番姑降,事體未安。修撰趙翼命,旣有只推之命,副應敎李世德,昨纔承牌,旋呈辭疏,不爲行公,殊甚未安,竝卽牌招察任,何如?傳曰,允。
以副應敎李世德,修撰趙翼命牌不進,罷職傳旨,傳于鄭楷曰,推考傳旨捧入。
鄭楷啓曰,卽者御營大將魚有龜,又使其褊裨,還納命召,何以爲之?敢稟。傳曰,更爲傳授。
又啓曰,御營大將魚有龜處,命召更爲傳授事,命下矣。城門已閉,明日待開門傳授之意,敢啓。傳曰,知道。
傳于金東弼曰,史官一員待命。
鄭楷,以禮曹言啓曰,今此冬至,諸道方物,今日開坐看品,則其中平安監司李眞儉所封,王大妃殿方物剪子三把,引導三柄,無端闕封,極爲未安。監司李眞儉,從重推考,剪子·引導等物,追後封進之意,敢啓。傳曰,知道。
上在昌德宮。停常參·經筵。
下直,黃澗縣監嚴慶遐,懷仁縣監申成集,橫城縣監趙趾彬。
朴熙晉啓曰,明日都目政事,明明日三覆相値,視事,頉稟。傳曰,知道。
鄭楷啓曰,大司憲李世最,掌令徐宗廈,持平尹東洙在外,執義未差,掌令朴徵賓受由在外,持平具命奎呈辭。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
副修撰李承源三度呈辭。傳于鄭楷曰,還出給。
任舜元啓曰,明日都目大政,都承旨當爲進去,再明日三覆時,承旨亦不可不備員,而都承旨金一鏡,以陳疏未承批,不敢行公,且拘廳規,亦不得請牌,何以爲之?敢稟。傳曰,牌招。
又啓曰,左副承旨金東弼,今日病不仕進,卽爲牌招,何如?傳曰,允。
有政。吏批,判書李光佐進,參判鄭齊斗在外,參議李眞儒進,同副承旨鄭楷進。
吏批啓曰,本曹正郞,今當差出,而擬望之人乏少,外任竝擬,何如?傳曰,允。
又啓曰,持平尹東洙,勿拘資級,陞付進善事,頃已定奪矣。進善異於他職,擬望之人乏少,自前有單付之規,今亦依此例,單望擬入之意,敢啓。傳曰,知道。
政事。以李重述爲執義,李守謙爲典設別檢,李景翼爲繕工監役,柳弼垣爲吏曹正郞。進善尹東洙,學諭李漢相,學錄任竝單付。
兵批,判書李肇病,參判金始煥病,參議朴彙登病,參知鄭思孝進,同副承旨鄭楷進。
兵批,無政事。
以左副承旨金東弼牌不進,罷職傳旨,傳于朴熙晉曰,推考傳旨捧入。
以全羅監司狀啓,格浦鎭居良人鄭泰陽等三名渰死事,傳于鄭楷曰,渰死人等,令本道恤典擧行。
鄭楷,以兵曹言啓曰,今十一月十五日,禁衛軍金信業稱名人,自曜金門入來,差備門外擊錚,極爲駭愕,令攸司囚禁治罪。同門守門將鄭德鳴,常時不能禁斷雜人,以致闌入,亦難免其責,推考,何如?傳曰,允。
朴熙晉,以弘文館言啓曰,本館上番,連日姑降,事甚未安,而修撰趙翼命呈辭入啓,副修撰李承源辭單,旣有還給之命,卽爲牌招入直,何如?傳曰,允。
鄭楷,以備邊司言啓曰,都目政事,二日內完畢,已成近例,今十七日當爲開政,而三覆之定於十八日,事勢妨礙,不可無變通之道。三覆日期,差退數日,恐爲得宜,令政院改擇日擧行,何如?傳曰,允。
又以備邊司言啓曰,吏曹判書李光佐上疏,論向日臺啓,以量田之直請置新,而仍舊爲失着,令廟堂覆奏,而批旨有商量稟處之命矣。今此新量,已過三年,而民間稱冤,尙爾未息,此臺啓所以發也。大抵量田之難,自古已然,雖以己酉量言之,土品膏瘠,等數高下,旣不能一一均正,其時民謗,何遽減於今日,而行之五十年,不住釐正,次次懸頉,昔之過高者,漸至太歇,虛頉紛然,漏卜者多,終至有改量之擧矣。新量之不均,各道同然,雖未知忠州等邑之果爲最甚,如臺啓所云,而此亦宜隨地釐正,期於無弊而已。若以胥動之民謗,猝棄三年已行之量,則不惟朝家擧措之顚倒,中間奸弊,有不可勝言。爲今之計,唯當分付道臣,就新量中,最爲稱冤處及如山菑·陳田之混錄於起字,逐年徵稅,無異原田者,竝爲釐正,而此事若不別爲明査,則起田之混入,勢所必至。道臣勿爲尋常知委,各別嚴飭精査,反復考覈,俾無虛實相蒙之弊,宜當。三南道臣處,以此分付,何如?傳曰,允。
朴熙晉,以宗親府郞廳,以有司堂上意啓曰,宣祖大王第二女貞惠公主奉祀玄孫尹相謙妻金氏,呈單本府以爲,相謙早死,未有血續,貴主遺祀,無所屬託,願以擇立後嗣之意,論啓稟定云。貴主奉祀,事體至重,不可不趁卽立後,而立後一款,非本府所管,亟令該曹詢于其門長,擇宗中可合人定給,何如?傳曰,允。
鄭楷,以兵曹言啓曰,今十一月十六日,埱稱名人,自丹鳳門入來,差備門外擊錚,極爲駭愕,令攸司囚禁治罪。同門守門將李益彬,常時不能禁斷雜人,以致闌入,亦難免其責,推考,何如?傳曰,允。
又啓曰,因備邊司草記,都政二日內完畢,已成近例,而三覆定於十八日,事勢妨礙,三覆日期,差退數日,恐爲得宜,令本院改擇日擧行事,允下矣。令日官更爲推擇,則今二十一日爲吉,則依此擧行之意,分付該曹,何如?傳曰,允。
又啓曰,卽者御營大將魚有龜,又使其褊裨,還納命召,何以爲之?敢稟。傳曰,更爲還授。
答兼文學柳弼垣疏曰,省疏具悉,爾其勿辭,救護父病。原疏在下
今日持公事,召對入侍時,都承旨金一鏡,更爲牌招事,榻前下敎。
敎開城留守柳重茂書。王若曰,睠玆留府,寔我陪京。西隣沁都,有水陸掎角之勢,背據天險,卽龍馬回兵之塗。地形咸稱其最要,山海關防之所控引,民俗相矜以久西,錦綺連錫之所萃藏。若周室之有洛師,旣重保釐之責,類秦京之設崤阨,正急綢繆之謨。故當難其人之辰,爰降尹玆土之命,惟卿蟬聨世胄,鶻擊風稜。戰藝詞場,暫跼長楸之步,唱名璧沼,卽登御史之臺。外邑分麾,幾歎中歲之沈屈,名塗推轂,不借先輩之吹噓。頃處喉舌之司,尤著骨鯁之直,此老之倔强猶昔,無所廻避,暮境之樹立若斯,益可貴重。肆於改紀之後,擢置命德之班,歷揚于典兵掌禮之官,罔不稱允,盡瘁乎董工讞囚之職,竝效勤勞,而通才欲試外庸。故群議莫不僉擧,玆授卿以開城府留守兼管理使,卿其祗服寵命,益礪乃心,參決樞機。旣籌司之兼帶,摠領靲轄,復管務之專釐,莫謂東川。爲宰相徊翔之地,往卽西土,任軍民安集之方,矧玆荐歲之飢荒,未免庶事之隳廢。〈士〉農·工·商四民之俱病,拊摩宜先,請謝節十輩之相望,支費難繼。苟一心務存於節省,伊百廢可期於彌綸。於戲,任寇老於北門,蓋欲戎政之詰擧,處白傅於東洛,非爲晩境之優閑。宣化一方,佇聞來暮之詠,報政他日,當遄還朝之期。故玆敎示,想宜知悉。知製敎趙鎭禧製進
兼文學柳弼垣疏曰,伏以,臣父脚部筋縮之證,已成沈痼,又自十數日前,中寒甚重,腰脅胸腹之間,痰塊凝結,晝夜叫痛,食飮專廢,委身床席,轉側須人,累日調治,痛勢乍減,而素有痰病,遇寒輒劇,源委旣深,差復未易。臣以無兄弟獨身,左右扶將,實無可以離捨從仕之望,北幕新授之命,未及叩謝,春坊兼帶之除,又下此際,繼而嚴召降臨,含恩畏義,不得不一出祗謝。仍參問安之班,而臣之卽今情理,卽通朝之所共憐悶者,古人所謂事親日短云者,亦歇後語耳。玆不得不冒死仰籲於宸嚴之下,伏乞聖慈,天地父母,俯賜矜諒,將臣所有職名,亟許鐫遞,俾臣得以自力於救護父病,千萬幸甚云云。疏比見上
壬寅十一月十六日未時,承旨持公事,玉堂召對入侍時,右承旨朴熙晉,侍讀官權益淳·鄭壽期,假注書洪聖輔,記事官申致雲·尹容。上御熙政堂。右承旨朴熙晉,持公事進伏,讀黃海監司李眞望所封,因延安府使李有壽牒報,內司奴婢身貢及諸般諸役舊未捧,依上年諸布身布例,停捧事,狀啓。踏啓字又讀京畿監司李正臣所封,龍仁縣令柳虎徵催促赴任事,狀啓。踏啓字又讀慶尙監司李廷濟所封,道內各樣軍布及賦稅木,以本色木上納,本道各鎭浦防布,亦以本木收捧事,狀啓。踏啓字又讀慶尙監司李廷濟所封,賑事爲急,順興府使李明熙,宜寧縣監金時佐等,令該曹囚家僮,催促下送。義興縣令沈瑋,開寧縣監沈重賢等,觀光受由之類,過科卽爲還官。昌寧縣監鄭東潤,不多日,給馬下送事,狀啓。踏啓字又讀開城留守李世最所封,本府將官久勤,依鎭撫營例,每都目狀用事,狀啓粘連兵曹回啓,前頭當觀窠闕,多少處之之意,回移事。踏啓字畢。
侍讀官權益淳,持綱目宋主子業記進讀。自宋泰始二年,至褚淵爲吏部尙書畢。熙晉曰,上番旣已多讀,令下番進讀,何如?上曰,唯。侍讀官鄭壽期進讀,自宋臺官克無稽,至從高允之請也畢。
益淳曰,蔡興宗,引羊祜之言,告宋主以爲,卽今禍亂,不足爲憂,淸蕩可期,而但所憂者,在於死後云。蓋自古禍亂之時,人心莫不戒懼,而旣過之後,自爾狃安,不能如初,故興宗之言如此,此言正好爲戒。小臣請以區區所懷仰達。向時凶黨專擅,國家幾危,幸賴聖斷赫然,天討克行,鞫事將了,元勳已定,在廷臣僚,孰不欣幸?第禍定亂平,人心易弛,誠有如興宗之說。人主於此,尤不可不恒存戒懼,如在禍亂之初,況今連値凶荒,民生困悴,倘聖明惕然不忘,留意國事則幸甚。
壽期曰,建安王休仁,撫循將士,均其豐·儉,弔死問傷,王政之先,無過於比。此雖小,足以爲法也。
益淳曰,建安王,篤於撫循,故十萬之衆,莫有離心。書曰,撫我則后,虐我則讐。凡人之心,撫我則莫不懷惠歸心,下番所達,王政之所當先云者,誠是矣,請加聖念焉。遂掩卷退伏。
熙晉曰,明日卽都目大政也,都承旨金一鏡,乃是該房,而連日不爲仕進,將無以進參政席。蓋因陳疏未及承批,惶悚不敢仕進,故不得已稟啓牌招,而纔已違牌不進,院中凡事,誠甚可悶。且府院君疏,多有侵斥之語,而其疏之批,亦姑未下,其不敢仕進而承牌,勢固然矣。他承旨則可以連請出牌,而都承旨則拘於廳規,不敢循例請牌,敢此仰達。上曰,牌招。熙晉曰,只爲牌招,必不承命矣。且府院君出往郊外,亦已多日,命召連爲還授,而輒卽封納,入來之期杳然,事體已極未安,而錄勳都監事,亦無了當之日,自上思所以趁速入來之道,不容但已,故敢達。無發落。以次退出。
上在昌德宮。停常參·經筵。
朴熙晉啓曰,來二十一日,輪對日次,而三覆相値,頉稟。傳曰,知道。
有都目政事。吏批,行判書李光佐進,參判鄭齊斗在外,參議李眞儒進,右承旨朴熙晉進。
吏批啓曰,今日,卽都目政事定日也。臣等淸早,來詣政廳,而本曹正郞柳弼垣,以親病受由,尙不出肅,卽聞其親病,夜來差減,而都目大政,事體重大,不可無實郞官。正郞柳弼垣,卽爲催促,使之趁早入肅,以爲參政之地,何如?傳曰,允。
傳于任舜元曰,淸白吏,戰亡子,各別錄用事,言于兩銓。
傳于任舜元曰,十考十上,五考五上,純褒抄啓及連次褒啓守令·邊將等,各別錄用事,言于兩銓。
傳于任舜元曰,初入仕,各別擇擬事,申飭銓曹。
吏批啓曰,忠勳都事朴弼謨,守令講坐起,連三次稱病不進,依例汰去,何如?傳曰,允。
又啓曰,今此都目政,各岐仕滿應遷者,相避及未準朔監察,禁府都事,刑曹·掌隷院郞官,各司久任時推人員,竝擬,何如?傳曰,允。
又啓曰,守令多窠,今當差出,未準朔禁軍將及守令·營將·邊將·虞候,竝擬,何如?傳曰,允。
又啓曰,大司成,今當差出,而擬望之人乏少,承旨外任,竝擬,何如?傳曰,允。
又啓曰,四館陞出六品時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣。今壬寅年春夏等褒貶,不得爲之,故當出六品者,未免積滯,依例遷轉,何如?傳曰,允。
又啓曰,玉堂闕員,今當差出,而當擬之人,多在罷散,合有變通之道,何以爲之?敢稟。傳曰,別單書入。
又啓曰,卽接義禁府移文,則謀逆正刑罪人天紀·洪采,胎生於京畿楊州牧,麟重,胎生於麻田郡,盛節,胎生於忠州洪州牧,就章,胎生於公州牧,宇寬,胎生於平安道安州牧,世相,胎生於嘉山郡云。所當依法例,罷其守令,降其邑號,而守令勿罷事,曾有定奪,楊州,乃陵寢所在,例不得降號。今亦依此施行,麻田郡降爲縣監,洪州牧降爲洪陽縣監,公州牧降爲公山縣監,安州牧降爲安陵縣監,嘉山郡降爲縣監,何如?傳曰,允。
以李梡爲司畜別提,李坰爲引儀,閔廷模爲典獄奉事,金東望爲宗廟副奉事,朴泰逵爲軍資判宮,姜碩泰爲濟用判宮,金東鼎爲敦寧判官,徐宗一·申思說爲監察,尹世謙爲順興府使,趙儆爲春川府使,朴溟羽爲鐵原府使,睦重衡爲德源府使,李鼎佐爲水運判官,朴泰恒爲右參贊,宋煒爲宗簿主簿,鄭希泰爲尙衣別提,李廷說爲漢城判官,尹泳爲軍資直長,金一鏡爲大司成,趙鳳命爲宜寧縣監,任守迪爲三嘉縣監,金洌爲孟山縣監,姜必愼爲安陵縣監,柳鳳齡爲醴泉郡守,李檉爲仁同府使,宋湜爲禁府都事,呂必容爲刑曹參議,黃以章爲繕工直長,趙明震爲尙瑞直長,洪得壽爲義盈奉事,柳儼爲典獄奉事,黃晸爲典籍,趙純爲同福縣監,徐鳳翼爲銀溪察訪,李時恒爲魚川察訪,李鳴夏爲河東府使,韓範錫爲永興府使,金東鼎爲刑曹佐郞,李師尙爲都承旨,李坰爲禁府都事,尹晉爲兵曹正郞。姜碩泰爲戶曹正郞,政事姑罷。
兵批,判書李肇進,參判金始煥病,參議朴彙登進,參知鄭思孝進,左副承旨金東弼進。
兵批啓曰,都目大政,本曹堂上,不可不備員,而參判金始煥,以病不進,卽爲牌招,同參政事,何如?傳曰,允。
又啓曰,閑良龍澤·李松等呈狀內,渠等以賊人指捕之功,方有加資之命,而龍澤,則與罪人金龍澤,名字相同,改以致瑞,李松,則與罪人趙松,同名,改名林云。兩人本名,與罪人同名,旣已依法改名,所授加資,以此下批之意,敢啓。傳曰,知道。
又啓曰,忠淸兵虞候洪敍一,從事官朴宗榮,軍官金仁興·李世績·李萬白,將校權以平,代將金瑊,通德郞鄭德崇,閑良鄭思恭,兼司僕魯世直,業武李林,兼司僕金承命,品官金衡直,閑良權道·邊遫·金起河·李錫圭等,或賊人指示捕捉,或五十年從軍,或軍器別備,城役完築,料辦取殖之功,俱有加資之命,而洪敍一·朴宗榮·金仁興·李世績·李萬白,雖已資窮,未經準職,權以平·金瑊·鄭德崇·鄭思恭·魯世直·李林·金承命·金衡直·權道·邊遫·金起河·李錫圭,係是軍品·幼品閑良,何以爲之?敢稟。傳曰,竝特爲加資。
又啓曰,每當都政,宣傳官·武兼·部將·守門將參下仕滿人員中,末仕各一員及訓鍊院去官一人,合五窠,移送吏批陞六者。此不但流來古規,意亦有在,而己亥年間,自兵批收用事,有所定奪。未過數政,旋因武士輩稱冤,宣傳官·武兼·部將,則變通復舊,獨於守門將·訓鍊院,尙今防塞,渠輩之落莫,固不暇論,而其在朝家一視之道,殊涉不均,自今以後,守門將及訓鍊院去官,依舊例,自吏批一體遷轉事,分付,何如?傳曰,允。
以驪興君垓爲都摠管,李萬選·李之星爲同知,金弘機·洪萬宗爲五衛將,李檉爲訓鍊副正,李光炯爲訓鍊僉正,金浚爲都摠經歷,朴淳貞爲都摠都事,李彦祥爲兼司僕將,李巽海爲滿浦僉使,成德望爲蒜山僉使,金濬爲上土僉使,崔爾昌爲大阜僉使,柳萬增爲訓鍊副正,韓日運爲都摠經歷,申弘祚爲訓鍊僉正,金養浩爲都摠都事,崔興祚爲訓鍊判官,金東藎爲訓鍊判官,李日馨爲中樞都事,金浚爲宣傳官,金弘機爲曹司衛將,李徵瑞爲羽林將,鄭哲先爲同知,申光夏爲訓鍊都正,趙德壽爲天水僉使,金泓爲楸坡萬戶,李潤爲伐登萬戶,具聖任爲訓鍊主簿,柳祥基爲部將,安世樞爲部將,趙泰星·張萬甲·鄭麟瑞·趙光漢爲武兼,成致績爲都摠經歷,李世煥爲宣傳官,李亨龜爲都摠都事,田雲祥·鄭來徵·金周鼎爲訓鍊判官,朴弼垕·張爲訓鍊主簿,鄭德鳴·李益彬爲武兼,朴枝萬爲葛頭山僉使,林有麒爲委曲僉使,朴廷豪爲古今島僉使,愼無擇爲魚面萬戶,朴鳳彩爲羅暖萬戶,朴文道爲開雲浦萬戶,李壽泰爲丑山萬戶,鄭義昌爲西平萬戶,趙倓爲訓鍊副正,姜頊爲都摠經歷,李思彦爲都摠都事,李完栽爲武兼,林蕃爲守門將,鄭德徵單付同知,韓聖欽爲內禁將,崔宇泰爲文兼,李光肇爲翊贊,南延年爲安東營將,安樞·金世寬爲訓鍊主簿,李賢爲羅老島萬戶,許鏵爲濟物萬戶,玄相爲助羅萬戶,河振海爲蟾津別將,李震亮爲宣傳官。政事姑罷。
金東弼啓曰,新除授兼司僕將李彦祥,時無加資之命,何以爲之?敢稟。傳曰,加資。
以韓師得爲事變假注書。
金東弼,以義禁府言啓曰,卽接月令醫員金尙光手本,則保放罪人尹得仁,病勢今已向差云,還囚之意,敢啓。傳曰,知道。
朴熙晉,以侍講院言啓曰,本院新除授進善尹東洙,時在忠淸道尼山地,書筵事緊,斯速乘馹上來事,下諭,何如?傳曰,允。
記事官尹就咸書啓,臣承命馳往于楊州海東村領敦寧府事兼御營大將魚有龜所住處,傳授命召,則以爲,臣於日夜涕泣顒企之中,伏奉再疏批答,俯察臣酷被冤誣之狀,特有僞錄收改之命,臣拜手九頓,伏地感泣,實仰聖鑑辨枉之明,出尋常萬萬。臣雖卽日就盡,可以瞑目入地,而第於聖批中,視之以過謙,此雖出於顧藉脅臣者之意,臣之至冤之實,猶有未盡雪者,而且念臣之受誣,在於軍兵守衛一款,則將任之仍受,尤有所萬萬危懍者,敢以抵死必遞,自畫於心。命召又此還納,益不勝惶隕,而臣於積逋之餘,怖畏成疾,嚴冱之中,感傷非細,神思昏惙,不能畢陳,當以一疏,更瀝危懇,仰請嚴誅云矣,敢啓。傳曰,知道。
金東弼啓曰,卽者御營大將魚有龜,又使其褊裨還納命召,何以爲之?敢稟。傳曰,更爲傳授。
又啓曰,御營大將魚有龜處,命召更爲傳授事,命下矣,今已夜深,待明朝傳授之意,敢啓。傳曰,知道。
合啓。持平具命奎,正言金重熙啓曰,請逆魁昌集·頤命,竝令有司亟行斬屍,明正典刑。措語同前答曰,勿煩。
持平具命奎啓曰,請門黜罪人李喜朝亟命極邊遠竄。措語同前請遠竄罪人閔鎭遠極邊遠竄。措語同前請故承旨金普澤追奪官爵。措語同前請命王府亟擧收孥籍産之典。措語同前請庭請議罷時,卿宰以下及三司諸人之合辭唯諾者,竝遠竄。措語同前繕工監役沈潤,本以鄕曲鄙陋之類,附托權凶,以爲媒爵之階,居鄕武斷,多行不義,托跡書院,聚貨私用,一邑人士,莫不代羞。及其濫廁蔭仕,憑公營私,鄙瑣非理之事,不一而足,匠徒怨謗,吏隷唾鄙,如此之人,決不可置之衣冠之列,請繕工監役沈潤汰去。同福縣監李顯慶,爲人輕妄,全不解事,及授本縣,沈酗廢衙,委政奸吏,侵漁多端,窮民訴冤於官庭,則捽曳逐黜,官隷作挐於村間,而莫之禁斷,闔境嗷嗷,怨聲載路,南來之人,莫不傳說,凶歲字牧之任,決不宜付之此人,請同福縣監李顯慶罷職。新除授執義李重述,時在忠州地,請斯速乘馹上來事,下諭。答曰,不允。末端兩件事及下諭事,依啓。
正言金重熙啓曰,請門黜罪人兪崇極邊遠竄。措語同前請亟寢罪人趙洽減死定配之命,仍令鞫廳依律處斷。措語同前請故兵使趙爾重,追奪官爵。措語同前請定配罪人安龜瑞,更令左右捕廳,發遣軍校,登時拿來,合坐杖訊其私鑄情節,錢貨去處,一一鉤覈,依律勘斷。措語同前答曰,不允。趙洽事,依啓。
答領議政趙泰耉箚曰,省箚具悉卿懇。卿之一疾,久而沈篤,深用慮念,卿其安心勿辭,卽出視事,弘濟于艱難。仍傳曰,偕來承旨傳諭。原箚見下
答領敦寧魚有龜疏曰,省疏具悉。元勳之名,撝謙太過,則不宜一向强迫,不得已遞改,須速入來,用副如飢之望。原疏見下
領議政趙泰耉箚曰,伏以臣,一疾經年,轉就危劇,塊癖益肆,敗氣難敵,痞滯日甚,脹勢漸滋,呼吸俱促,轉動皆妨,醫技已殫,鬼事將迫。顧此重擔,猶未卸解,連章控免,亶出血懇,恩許調理,已浹六旬,一味淹頓,有劇無歇,虛縻大任,久曠繁務,民憂國計,無一猷爲,日夕憂悶,靡所容措。近侍敦諭,出於匪意,仍命偕來,特是異數,掖隷問疾,賜以御膳,命醫來診,復頒珍劑,濱死賤臣,一縷未絶,洊蒙恩顧,至於此極,惶感悶泣,欲死無地。區區素期,只在盡瘁,此時何時,敢圖息偃?唯此病狀,隔死如紙,飾巾待盡,匪朝伊夕,將何氣力,可堪承命?㱡㱡危苦,觀者咸愍,天鑑未燭,寵禮虛辱,只恨微忱,未曾上格,誠以此時,得解職名,粗安賤分,少延殘喘,從今至死,罔非聖渥。伏願殿下,特賜俯諒,亟允所請,夬許釋負,召還承宣,無俾久留,以公以私,不勝幸甚。取進止。
咸原府院君魚有龜疏曰,伏以臣,萬萬意外,遭前古所無怪駭之辱,冒陳一疏,逬伏荒郊,懍悚危蹙之中,只冀聖鑑,夬賜收還,昭雪厚誣,而尙無處分,徒辱恩數,近侍逐日來臨,將符之隨傳隨納,今至七八次,積逋之罪,死且難贖,而臣之前疏,敢請譴責一鏡,以彰欺誣之罪矣。不待處分,肆然陳辨。其所誣毁,益復狼藉,誠不勝痛惋,而或恐聖明,見撓於熒惑疑亂之言,以致處分不嚴,且其疏中,有萬萬痛冤,而不得不辨暴者,不避煩瀆,不拘格例,復此疊陳,唯聖明照察焉。臣得見一鏡疏本,則雖以其眩亂假飾之言,猶不敢復以依幕面告云者,歸之實狀,而三錫之言,節節破綻,故又做勳府納供中所無之言,謂之往本家告知云。此則有片言可辨者,臣於國恤成服後,爲參朝·晡哭班及兩時問安,不敢暫離,仍留闕下,從其暇隙,兼修江都重記文書,無一時退歸私次,而過公除封爵之後,始乃撤還,則所謂成服後,告于本家云者,極其虛妄,而且其疏中,又援臣父兄爲言,臣尤不勝其痛心也,臣請略陳其槪。設令臣兄,往依幕時,有所略聞,當其時,不過視以爲危言·妄說而置之,弟兄之間,亦不曾傳及。況臣父則不在依幕,元無所聞,謂之同坐者,尤極虛妄,而臣於鞫獄方張之際,聞三錫之名,出於鞫招,心甚驚怪,莫知其何樣事端,招問三錫,然後始得聞其委折。此則詳於前疏中,又不必疊床,而今一鏡,急於誣臣,不察獄供府對之前後破綻,一意承奉,湊合粧撰,至登於章奏之間,有若援臣父兄,以證臣必聞者。夫指父兄證子弟,閭巷賈豎之所不忍爲,而一鏡乃敢肆然爲之,豈非可駭可愕之甚者乎?緣臣之故,臣之父子兄弟,擧被此輩之誣衊,臣實痛刻慙憤,不欲自立於天地之間,而若使臣,初有所聞,隱忍不發,到今飾詐,欺我聖明,則其不忠之罪,上通于天,雖被誅戮,亦不足塞矣。噫,彼之言曰,功之有無,聖明必洞燭,而臣雖忝在國戚,凡於國家大小事,未嘗有入稟於進覿者,聖上亦未嘗有私咨於微臣者,其不肖無狀,無毫末補益,卽聖鑑之所洞悉,而彼乃輒以密贊爲言,尤可見其指意之深險矣。臣於庚子夏,身帶分都之任,班同外廷之臣,而當天崩罔極之時,一無請見私稟之事,其所謂密贊,必指內贊而言。凡人骨肉之間,猶且難言,況於宮闈之間,內外事情,未能的知,而臆料懸揣,勒謂之必然,此豈外臣之所敢言者哉?以其筵奏觀之,則不過以闕門守衛等事,爲臣密贊之力。今若査問其時當該軍門曰,砲手列衛,出於依例擧行乎,出於某之指揮乎?更又査問於差備主管者曰,別監合番,出於得旨擧行乎,出於某之密通乎?不可不一一明査,次第鉤得而後已,何可置之暗昧之間,而勒謂臣之擧措乎?蓋其極意揑造,艱辛做說者,惟此一款,而虛僞孟浪,元無可據之端。故雖以一鏡之務勝强辯,自知其大脫空,而不敢復爲提及於疏中,一鏡更以何事勒加臣爲功乎?其罔上陷人之罪,於此益較然矣。況自古元勳勘定,必待特敎,故大臣於常參,引前例仰陳,而無下敎,其後勳堂,又以此意申稟,而亦無下敎者,蓋以今番勘勳,則無可拈出命錄者故也。是以廟堂諸宰許多人志慮,豈皆下於一鏡自矜之忠,而未或有以奸細輩虛言,指議於臣者,而大臣曰,無其實而止之。勳堂曰,無可捉而置之。筵臣曰,出臆度而非之,而彼一鏡,獨架鑿於百般思慮之中,和應於三錫希覬之言,違越事體,勃勃冒陳,而或慮大臣之牢守前見,先發按獄大臣勘勳之語,恐嚇大臣,使不得復言,始乃一請再請,有同迫脅,必得頷可而後已。其所執言者,雖在於備格式,而臣未知上無特敎,下咈衆議,一筵臣勒定勳錄者,其亦有三百年舊例乎?尤可痛者,以某爲某勳十餘字,初不出於特命,而必以自己所達,稱以下敎,申請如是書出,欲掩定奪之跡,以欺一世之耳目。其犯分蔑義,縱恣無嚴,孰大於此?若此不已,則使吾君命令,皆決於一鏡之口,而大臣諸宰,不敢有無於其間,將至於釀成氣勢,擅行威福,而人莫敢誰何,豈不大可憂哉?臣雖疲劣,粗識出處以禮之方,雖被萬萬滅死,豈忍以一身進退,一聽令於一鏡,而屈首而甘受也哉?且其疏,又以先朝庚申年國舅錄勳事,引以爲證,而光城府院君,則當國家危急之時,殫誠扶護,應機剪除,功實輝爀,明白彰著,故先王特加嘉尙,置之一等,曷嘗有無所摸捉,而自下勒定,如今日之爲者哉?敢以自己脅定之事,擬議於先朝處分,此非獨誣殿下也,乃所以誣先王也,可勝痛哉?一鏡又以爲,不可屈至尊,而與虎龍同盟一鏡,誠有敬君之心,而慮其貽辱於聖躬,則如許會盟,擺常格而闕之,固可也。若必以不干之人,苟充勳數,用爲張大誑耀之資,則在廷公卿,孰不爲元勳,而必欲困迫於臣身乎?其許多譏譎,有不忍正視,而臣固不欲索言也。嗚呼,三軍可奪帥也,匹夫不可奪志也。臣之區區一心,已定於出城之日,而至以抵死不受,自決於心,故頃於近侍之還,敢以死則死之意,累有所猥陳,君臣之間,以死自矢,而進步一尺地,則人將不食其餘矣。聖上,如以臣謂忝肺腑之親,而不欲終棄於草莽,則亟命削臣僞錄之名,使處分明正,仍命鐫罷臣本兼諸職,以彰其慢,則臣當歸身司敗,甘伏積迕之罪,畢命丘壑,永作祝聖之民,區區微願,只在於此,唯聖明,俯諒而夬允焉。從縣道付上辭本,事例當然,而急於呼籲,使傔人直呈政院,尤增惶蹙死罪,臣無任伏地隕越,涕泣祈懇之至云云。
上在昌德宮。停常參·經筵。
金東弼啓曰,明日常參·經筵,取稟。傳曰,停。
又啓曰,今日,持公事入侍日次,而都目政事相値,頉稟。傳曰,知道。
又啓曰,大司憲李世最,持平具命奎呈辭,執義李重述,掌令徐宗廈,持平尹東洙在外,掌令朴徵賓受由在外。今日以監察茶時之意,敢啓。傳曰,知道。
朴熙晉啓曰,都承旨李師尙未肅拜,右副承旨兪命凝,領議政偕來進去,左承旨任舜元,同副承旨鄭楷病不仕進。今日吏·兵批政廳,二員進去,則無守廳之人,出納苟艱,同副承旨鄭楷卽爲牌招,都承旨李師尙,左承旨任舜元亦當牌招,而拘於廳規,不得牌招,何以爲之?敢稟。傳曰,竝牌招。
金東弼啓曰,事變假注書韓師得,時無職名,依例令該曹,付軍職冠帶常仕,何如?傳曰,允。
以同副承旨鄭楷牌不進,罷職傳旨,傳于朴熙晉曰,推考傳旨捧入。
兪命凝書啓,臣敬奉聖批,傳諭于議政府領議政趙泰耉處曰以爲,臣於病劇垂死之中,伏奉偕來承旨,傳宣聖批,將死祈免之懇,又未蒙矜允,至以卽起視事,弘濟艱難爲敎,臣於此,益不勝惶悶抑塞,置身無所。臣之病狀,痞滿膈塞,呼吸呑嚥,俱不順利,伏枕昏昏,奄奄欲絶,此則不但國人之所共知,卽今危惙之狀,亦王人之所目見,臣何可一毫假飾,以上瞞於君父之前哉?落席澌頓,實無一分氣力可以趨命者,而神思迷瞀,亦不能盡所欲上聞者,徐俟神氣少定,更入文字,以請處分,伏乞收還承旨偕來之命,使之得以從容將息,以卒天地生成之澤云矣。大臣病情,一向沈篤,方在委席昏昏中,實無自力轉動之勢,而臣旣承偕來之命,姑爲仍留之意,敢啓。傳曰,知道。
朴熙晉,以侍講院言啓曰,本院下番四員內,司書沈埈以身病陳疏,兼說書曺命敎亦以親病,陳疏入啓,無他入直之員,司書沈埈,卽爲牌招。今日政,新除授兼司書·說書,待下批,仍卽牌招,以爲推移入直之地,何如?傳曰,允。
都目政事。吏批,判書李光佐進,參判鄭齊斗在外,參議李眞儒進,左承旨任舜元進。
吏批啓曰,玉堂·春坊闕員,今當差出,而擬望之人乏少,相避·外任,竝擬,何如?傳曰,允。
又啓曰,大司諫,今當差出,而擬望之人乏少,承旨·外任,竝擬,何如?傳曰,允。
又啓曰,因兵批啓辭,守門將參下仕滿及訓鍊院去官各一人,依宣傳官·武兼·部將例,移送吏批遷轉事,允下矣。此兩岐,初非無端防塞,蓋因宣傳官·參下武兼·部將,則雖送吏批,自有監察·守令等窠遷轉疏通之路,而至於守門將·訓鍊院,則旣不得爲監察,亦不可遽差守令,遷轉無路,率多無故作散,故不得已區別此兩岐,留置兵批矣。今此移送,實有乖於當初定奪之本意,前頭無故作散之弊,不可不慮,守門將末仕及訓鍊院去官,依前定奪,仍令兵批遷轉,何如?傳曰,允。
以權㝡爲尙瑞副直長,李重泰爲內贍奉事,李道顯爲司僕主簿,李道載爲繕工假監役,黃晸爲兵曹佐郞,宋煒爲禁府都事,尹東卨爲漢城判官,柳壽垣爲說書,吳聖兪爲直講,沈維賢爲忠勳都事,朴弼健爲金堤郡守,申維翰爲茂長縣監,尹聖時爲修撰,趙虎臣爲長興府使,柳弼垣爲南學敎授,權益寬爲中學敎授,趙翼命爲副修撰,金一鏡爲同經筵,金始煥爲禮曹參判,李世德爲應敎,李世德爲兼弼善,尹淳爲兼司書,李顯道爲濟用副奉事,洪禹諧爲司評,宋寅明·朴來羽·李庭綽·宋徵賢爲典籍,已上四館去官。李眞淳爲輔德,李浡爲南原縣監,金兌和爲獒樹察訪,金東弼爲大司諫,朴㻐爲兵曹正郞,洪鼎輔爲掌樂主簿,黃處信爲定山縣監,柳載和爲濟用判官,李箕恒爲刑曹佐郞,鄭東爲司僕主簿,李震佐爲軍資主簿,韓師億爲繕工監役,康友諒爲奉常判官,孫德壽爲義盈主簿,金恒齡爲司䆃主簿,吳守經爲順天府使,徐命杰爲宗簿主簿,尹㝚·柳弼垣爲兼漢學敎授,金道洙·尹讜爲兼引儀,洪禹龜爲長興主簿,金致龍爲兵曹參判,韓日運爲咸安郡守,崔必蕃爲三和府使,申鳴漢爲定平府使,鄭勗先爲繕工副正,金宗衍爲敦寧判官,吳夢星爲張鬐縣監,柳壽垣爲兵曹佐郞,李世成爲繕工假監役,洪敍夏爲平市令,洪致寬爲廣興主簿,李馨老爲工曹佐郞,林鳳瑞爲氷庫別提,愼爾晉爲相禮,呂必容爲承旨,徐胄世爲氷庫別檢,吳遂采爲貞陵參奉,崔錫文爲童蒙敎官,兪勉基爲光陵參奉,姜守儉爲英陵參奉,趙榮時爲光陵參奉,李公胤爲長陵參奉,金壽龜爲齊陵參奉,李敏爲崇陵參奉,金重器爲左尹,李嵩坤爲繕工監役,李喜春·文在中爲典籍,權啓爲東部參奉,李匡世爲說書,徐文永爲歸厚別提,柳鳳朝爲禮賓別提,李東弼爲引儀,李璜爲活人別提,徐命杰爲工曹佐郞,沈珙爲刑曹參議,金遠甲·南鶴貞爲假引儀。兼養賢主簿鄭敞選,奉常直長成世頊,參奉高處亮竝單付。吏批畢。
兵批,判書李肇進,參判金始煥病,參議朴彙登,參知鄭思孝進,左副承旨金東弼進。
兵批啓曰,慶尙右兵使,瓜滿之代,今當差出,而擬望之人乏少,守令竝擬,何如?傳曰,允。
又啓曰,前司果禹炯·鄭世弘,前把摠韓萬相等,或料理生殖,或軍器別備之功,俱有加資之命,而禹炯·鄭世弘·韓萬相,未資窮,未準職,何以爲之?敢稟。傳曰,加資。
又啓曰,宣傳官李彦煥呈狀內,本以抱病之人,諸般重症,遇寒猝劇,以此病勢,決不可供職,斯速入啓處置云。病狀果如所訴,則宿衛輪番之地,不可等待其差復,今姑改差,何如?傳曰,允。
以李亨龜爲都摠經歷,李重翊爲忠淸兵虞候,楊鳳鳴·蔡泰雄爲武兼,金時震爲部將,柳萬元爲守門將,鄭恒寧爲羅州營將,卞炯爲永登萬戶,朴師脩爲越松萬戶,金壽昌爲舊所非浦萬戶,韓相五爲禿用山城別將,金滿淨爲笠巖山城別將,李遂良爲慶尙右兵使,孫尙觀爲德池洞別將,朴泰著爲水口萬戶。訓鍊主簿吳重翼單付,本院去官,副護軍洪重禹·沈仲良·邊震英·沈珙·朴涏竝單付,副司果趙翼命,副司正韓師得單付。
朴熙晉,以禮曹言啓曰,宗親府啓辭,宣祖大王第二女貞惠翁主奉祀孫尹相謙妻金氏,呈單本府,以爲相謙早死,未有血續,貴主遺祠,無所屬托,願以擇立後嗣之意,論啓稟定云,貴主奉祀,事體至重,不可不趁卽立後,而立後一款,非本府所管,亟令該曹,詢于其門長,擇宗中可合人,定給,何如?傳曰,允事,命下矣。卽以傳敎內辭意,發問于尹相謙門長幼學尹濩,則呈單內以爲,貞惠翁主奉祀孫相謙無後早歿之後,尙未繼後,私情痛迫。翁主子孫中,得和,有子三人,莫重翁主奉祀,不可不擇定,得和第一子億壽,爲相謙繼後之意,斯速入啓云。翁主奉祀,事體自別,旣自宗親府,啓稟蒙允,則所當依願立後,而億壽,旣是得和第一子,則取人長子,有違法例,臣曹不敢擅便,上裁,何如?傳曰,依啓。
又以義禁府言啓曰,慶興府減死定配罪人趙洽,卽爲發配矣。依律處斷,傳旨啓下後,稱以聞有臺啓,留在城外云,而來待於本府門外,爲先發遣都事拿來,罪人發配之後,擅留城外,而押去羅將,曾不來告,事極可駭。令攸司囚禁,從重科罪,何如?傳曰,允。
又啓曰,兼司書·說書牌招事,允下矣。今已夜深,明朝出牌之意,敢啓。傳曰,知道。
又啓曰,司書牌招事,允下矣。今已夜深,待明朝出牌之意,敢啓。傳曰,知道。
又啓曰,卽者御營大將魚有龜,又使其褊裨,還納命召,何以爲之?敢稟。傳曰,更爲傳授。仍傳曰,遣承旨敦諭。
任舜元·朴熙晉啓曰,臣等卽伏見下本院傳敎,有御營大將處,遣承旨敦諭之命,臣等竊以爲過也。夫近侍敦諭,何等異數,國家所以待大臣者,體貌自別,故或加之以此等殊禮,而大臣之外,則未聞有施此禮者矣。今國舅雖尊重,以地則肺腑之親也,以任則將兵之臣也,非大臣,而待之以大臣之禮,決知其太過也。況國舅謙挹自持,必欲以禮進退,而今若加之以非常之禮,則其所不安於心者,益復如何?此旣出於聖上之特恩,則自下仰請收還,雖似未安,而事係無前,今遽創行,恐有乖於重惜事體之道,還寢成命,似合事宜。臣等忝居出納之地,區區所懷,惶恐敢啓。傳曰,依啓。遣史官傳授。
朴熙晉啓曰,御營大將魚有龜處,命召更爲傳授事,命下矣。今已夜深,待明朝,遣史官傳授之意,敢啓。傳曰,知道。
上在昌德宮。停常參·經筵。
朴熙晉啓曰,明日常參·經筵,取稟。傳曰,停。
鄭楷啓曰,大司憲李世最,持平具命奎呈辭,執義李重述,掌令徐宗廈,持平尹東洙在外,掌令朴徵賓受由在外。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠府李順坤,以御營中軍軍兵等,中日試放事,南小門洞晝仕進去之意,敢啓。傳曰,知道。
任舜元啓曰,再明日三覆時,承旨不可不備員,而左副承旨呂必容,時在江原監營任所,似當有變通之道,何以爲之?敢稟。傳曰,改差。
又啓曰,左副承旨呂必容改差事,旣已命下矣。政官卽爲牌招,以在京無故人,差出其代,仍卽牌招,何如?傳曰,允。
鄭楷啓曰,卽者禁府都事,以大臣意來言,都政已畢,今日當爲開坐,而判義禁李光佐,方在呈告中,不得爲之之意,敢啓。傳曰,知道。
有政。吏批,行判書李光佐呈辭受由,參判鄭齊斗在外,參議李眞儒進,同副承旨鄭楷進。
吏批啓曰,判書李光佐呈辭受由,參判鄭齊斗在外,小臣獨政未安,何以爲之?敢稟。傳曰,只出緊任。
以李明彦爲承旨,柳濬爲長興府使,韓在垣爲順天府使,李存道爲金堤郡守。三和府使李遂良,定平府使李彦祥,定山縣監朴弼健,咸安郡守趙虎臣,昌城府使閔昌基,已上仍任事,承傳。右承旨李明彦,左副承旨朴熙晉。
兵批,判書李肇呈辭受由,參判金致龍未肅拜,參議朴彙登病,參知鄭思孝進,右承旨朴熙晉進。
副護軍呂必容·崔必蕃·李載恒竝單付。
鄭楷,以實錄廳摠裁官意啓曰,一房郞廳姜必愼外任,代以副司果兪彦通差下,仍卽牌招察任,何如?傳曰,允。
記事官尹就咸書啓,臣承命馳往于楊州海登村領敦寧府事魚有龜所住處,傳授命召,則以爲,臣昨上辭本,畢暴血懇,冀解重任,仰請積逋之罪,而處分未下,又有命召還授之命。情地之迫隘,私心之悚慄,日添一日,而且伏聞諫臣疏中,提論臣前後疏語,聲罪過重,姑未知措語之如何,而危怖之端,轉益層加,區區去就,有不暇論,唯當席藁蹙伏,以待臺議之勘正云矣,敢啓。傳曰,知道。
任舜元啓曰,卽者御營大將魚有龜,又使其褊裨,還納命召,何以爲之?敢稟。傳曰,更爲傳授。
又啓曰,御營大將魚有龜處,命召更爲傳授事,命下矣。今已夜深,待明朝,遣史官傳授之意,敢稟。傳曰,知道。
鄭楷啓曰,新除授承旨李明彦牌招事,命下矣。今已夜深,待明朝出牌之意,敢啓。傳曰,知道。
正言金重熙啓曰,請門黜罪人兪崇極邊遠竄。措語同前請故兵使趙爾重追奪官爵。措語同前請定配罪人安龜瑞,更令左右捕廳發遣軍校,登時拿來,合坐杖訊其私鑄情節,錢貨去處,一一鉤覈,依律勘斷。措語同前守令之荒年數遞,大貽民弊,三和·定平,遞易尤數,定山·咸安,災荒亦甚,而四邑守令,擧皆移遷,迎送之弊,俱極可慮,請三和府使李遂良,定平府使李彦祥,定山縣監朴弼健,咸安郡守趙虎臣竝仍任。順川,卽湖南雄府,最稱難治,而新除授府使吳守經,爲人不似,全無貌樣,前頭賑政,決不可責之於此人,請順天府使吳守經罷職。昌城,以邊上重地,連値凶歉,凋弊持甚。前府使閔昌基,爲人勤幹,庶責蘇殘之效,而到任未過一月,遽以身病見罷。病勢輕重,雖未的知,纔到旋遞,跡涉厭避,固已可駭,而況當今年之慘凶,數月之內,新舊迎送,至於三次,邑弊民瘼,有不可勝言。請昌城府使閔昌基勿罷仍任。答曰,不允。末端三件事,依啓。
上在昌德宮。停常參·經筵。
夜四更·五更,月暈。
大妃殿·中宮殿,藥房口傳問安。答曰,知道。
藥房副提調任舜元啓曰,寒威比酷,伏未審聖體,若何?大妃殿氣候,亦復何如?今日,是入診日次,臣當率諸御醫入侍,詳察聖候,敢來問安,竝此仰稟。傳曰,知道。無事,慈殿氣候,安寧矣,勿爲入診。
朴熙晉啓曰,備邊司郞廳,以大臣意來言,今日,賓廳坐起日次,而堂上不齊,不得來會云矣,敢啓。傳曰,知道。
鄭楷啓曰,三覆相値,視事,頉稟。傳曰,知道。
吏曹口傳政事,實錄兼春秋兪彦通單付。
李明彦,以侍講院言啓曰,本院新除授說書李匡世,時在忠淸道連源察訪任所,書筵入番事緊,斯速乘馹上來事,下諭,何如?傳曰,允。
朴熙晉啓曰,卽者禁府都事來言,今日當爲鞫坐,而右議政崔錫恒還納命召,出往郊外,判義禁李光佐亦因臺疏,逬出江上,鞫坐不得爲之云矣,敢啓。傳曰,知道。
又啓曰,卽者議政府錄事來言,右議政崔錫恒以臺疏,情勢難安,逬出郊外,還納命召,何以爲之?敢稟。傳曰,遣史官傳授。
又以備邊司北漢主管大臣言啓曰,北漢管城將,爲任不輕,而近甚數遞矣,時任別將崔必蕃,赴任未滿數朔,而昨日政,又移三和府使,事甚可慮,今姑仍任,何如?傳曰,允。
假注書韓師得書啓,臣承命馳往于楊州彌沙里村議政府右議政崔錫恒所住處,傳授命召,則以爲,臣之所遭,乃是人臣之極罪,邦憲之所難容。爲人臣子,而負此罪名,將何以容息於覆載之間乎?臣自聞此言,心驚膽掉,誠不知置身之所,還納命召,蒼黃出郊,恭俟嚴誅之加矣。喘息未定,千萬意外,特遣史官,使之還授,臣之卽今情地,萬無仍受之理,謹當還納,尤不勝惶懍震越之至,謹當以一疏,仰暴情懇,以請鈇鉞之誅云矣,敢啓。傳曰,知道。
二更初,大妃殿,以承傳色,下諺敎曰,大殿,自五六日前,以齒痛,有不平之候,而不至大段矣,自昨日,頰部外浮,喉間有不平之候,水刺全不進御,而醫官亦不招見,極爲悶矣。傳于藥房提調,雖此時,率醫官入來,診察,宜當。
大妃殿·大殿·中宮殿·世弟宮·嬪宮,政院·玉堂問安。答曰,知道。
朴熙晉啓曰,因王大妃殿傳敎,藥房提調率諸醫官入診事,下敎,而副提調任舜元來詣闕外,請出開門標信。傳曰,知道。
二更三點,藥房副提調任舜元詣閤門外,口傳啓曰,卽伏聞大妃殿下政院之敎,自上以齒痛,頰部外浮,喉間有不平之候,水刺全不進御爲敎。臣不勝驚慮,率諸御醫,今方來詣閤門外,卽爲入診之意,敢啓。傳曰,卽今入診。
藥房再啓曰,臣入診退出後,與諸御醫,反復商議,則皆以爲,上候,左右脈度沈數,右邊頰腮浮高,下齒有疼痛之候。此由於寒氣外束,胃熱內勝之致,荊防敗毒散,加石膏煅一錢,連進三貼,宜當云。此藥卽爲劑入之意,敢啓。傳曰,知道。
藥房,又以口傳啓曰,首醫李時聖·方震夔,仍令入直之意,敢啓。傳曰,知道。
三更,大妃殿·中宮殿,藥房問安。答曰,知道。
藥房口傳啓曰,生鹿二首取血之後,留置本院,付餠於取血處,各別救護矣。一首則致斃,一首則取血處完合,何以爲之?敢稟。傳曰,斃鹿內入,生鹿送于內需司。
右副承旨兪命凝書啓,臣旣承偕來之命,來留領議政趙泰耉所住處矣。大臣猝聞上候未寧,驚遑之極,不計身病之危篤,今方擔舁,來詣闕外,臣亦隨到之意,敢啓。傳曰,知道。
朴熙晉啓曰,卽者右議政崔錫恒,以錄事,還納命召,何以爲之?敢稟。傳曰,更爲傳授。
又啓曰,御營大將魚有龜處,依聖敎史官傳授命召,則卽者又使其褊裨還納,何以爲之?敢稟。傳曰,更爲傳授。
又啓曰,都摠府郞廳來言,闕內各處,入直軍兵夜巡檢云矣,敢啓。傳曰,知道。
又啓曰,御營大將魚有龜處,命召更爲傳授事,命下矣。城門已閉,待明朝,遣史官傳授之意,敢啓。傳曰,知道。
又啓曰,右議政崔錫恒處,命召更爲傳授事,命下矣。城門已閉,待明朝,遣史官傳授之意,敢啓。傳曰,知道。
掌令朴徵賓啓曰,臣於日昨,略論前持平成德潤含默之失,而仍加規警矣。卽伏聞司諫金始㷜疏中,提論此事,大加非斥,至謂之汲汲駁劾,失於篤厚云,臣於此,竊不勝瞿然,而繼之以訝惑也。夫德潤,果以大賢之後,嵬捷妙年之科,聲望蔚然,榮塗方亨,儕友之所期待者,固已不淺,而及入臺地,人皆拭目,想望風采。況今懲討方嚴,朝家多事,不無可言之端,而迄至兩朔,專事噤默,頃於三司請對之時,隨人進退,終無一言半辭及於沐浴之義,繼而承牌詣闕,旋卽呈告而退,致令大論,無端闕啓,此已不平於公議。有損於臺體,而末乃陳疏請由,揷入數行零碎之弊,欲爲苟然引入之計,因又呈單,以爲解免之地。臣以同席之間,其愛惜顧藉,有倍他人,故略加相規,蓋出勗成之道。此眞儕流間篤厚相愛之風,非有深意於其間,而譏斥之言,忽發於諫臣之疏,臣何敢自以爲是,而晏然於臺次乎?請命遞斥臣職。答曰,勿辭。
鄭楷啓曰,掌令朴徵賓再啓煩瀆,退待物論矣。傳曰,知道。
正言柳綏啓曰,請門黜罪人兪崇極邊遠竄。措語同前請故兵使趙爾重,追奪官爵。措語同前請定配罪人安龜瑞,更令捕廳,發遣軍校,登時拿來,合坐杖訊其私鑄情節,錢貨去處,一一鉤覈,依律勘斷。措語同前別檢·寢郞,俱是筮仕之初階,而氷庫別檢徐胄世,本以鄕曲猥瑣之類,附托邪論,各占泮薦。且於向年賊述之竄配也,托以捲堂,書呈所懷,奬詡妖賊,語意絶悖,原其情狀,與志述無異,改紀之後,士論齊發,墨名儒籍,而晏然在職,少無自處之意。莊陵參奉李頤榦,本以駔儈牟利之徒,行己麤悖,不齒鄕黨,而冒廁賢關,鼓唱邪議,凡諸毒正戕賢之論,無不攘臂稱首,夤緣拔跡,濫通仕籍,公議之憤惋,固已久矣。其餘居職之鄙瑣,陵卒之侵虐,在渠,猶是薄物細故,如此邪穢之輩,不可以其卑微而置之,請氷庫別檢徐胄世,莊陵參奉李頤榦,竝命汰去。答曰,不允。末端事,依啓。
今日持公事入侍時,明日三覆,因大臣出城,不得擧行,待大臣還朝後退行事,榻前定奪。
壬寅十一月二十日未時,承旨持公事,玉堂召對入侍時,右承〈旨〉李明彦,侍讀官權益淳,檢討官李承源,假注書洪聖輔,記事官申致雲·尹容。上御熙政堂。右承旨李明彦,持公事進伏,讀開城留守柳重茂所封到任狀啓。踏啓字又讀黃海監司李眞望所封,文化前縣監徐宗廈,移拜掌令,而與執義鄭壽期,有相避將遞,當此凶歲,遞易有弊,民事可慮,令該曹變通仍任事,狀啓。踏啓字
明彦拜曰,臺臣,仍任藩臣,不敢狀請,而此則掌令徐宗廈與執義鄭壽期,有相避,當在應遞之科,故有此稟請。且海西,今年飢荒慘甚,亦宜軫念迎送之弊,而卽今鄭壽期,旣已移拜館職,臺臣事體,亦自有別,似不可仍任,故敢達。
又讀忠淸監司李宜晩所封,今月初九日,月食圖形狀啓。踏啓字畢。
明彦拜曰,明日卽啓覆正日,右相因臺疏出城,無大臣,則不得擧行啓覆者,例也,待右相還朝退行之意,敢達。上曰,依爲之。
又拜曰,右相昨因臺疏,逬出城外,近來鼎席殆空,右相獨賢,連因鞫獄,未遑他事,賓廳日次,曠廢已久,民憂國計,亦未暇及,誠可悶慮。卽今鞫事垂畢,庶〈幾〉有專意做事之望矣,不意臺疏遽發,大臣去朝,吏判亦已逬出江上,國事因此泮渙,豈不悶迫乎?年少臺官,語雖不擇,以大臣包容之量,不宜輕易出城,況此憂虞溢目,台位空虛之日,大臣尤不可邁邁。自上各別敦勉,俾卽還朝,何如?上曰,依爲之。
侍讀官權益淳,持綱目宋明帝紀進讀,自冬十月宋主殺其兄,至六百斤畢。明彦曰,此以下,令下番進讀之意,敢達。檢討官李承源進讀,自魏人拒宋師走之,至東土大震畢。
益淳曰,張永等,敗於薛安都後,宋主召蔡興宗曰,我媿卿甚。蓋宋主,不聽興宗之言,而致張永之敗,故其言如此,凡聽言之道,當觀理之當否而從違,可矣。方其時,因南土之已平,宋主有驕肆之心,不從興宗之言,致有師敗之患。大抵人主聽納,唯以虛心敷受爲先,苟或以偏私自大之志,有所間之,不能聽從,則後雖有悔,亦無益於事矣。伏願聖明留心焉。
承源曰,史學與經學有異,固無逐句·逐章可釋之義,而況南北朝昏亂之時,豈有可言之事乎?然其監戒善敗之跡,唯在聖上留心而觀覽矣。遂掩卷。
益淳曰,小臣頃因都政之先行,鞫事漸至遷就,敢以姑退都政,先完鞫事之意,有所陳箚。及承批旨,以都政趁速擧行,鞫獄趁數日收殺,爲敎,臣意以爲,都政不過數日可畢,鞫事亦當次第速了,而國事庶可有專意之望矣。今聞右相與判金吾,因臺疏,意外出城云,國事泮渙,已極可慮,而鞫獄收殺,亦未易期,誠可悶甚。承旨纔以敦勉大臣之意,仰達,其言誠是,自上各別留念,敦勉大臣,以爲卽速還朝,收殺鞫事之地,何如?上曰,依爲之。遂以次退出。
壬寅十一月二十日,三更三點,藥房入診時,藥房副提調任舜元,假注書洪聖輔,記事官申致雲·尹容,醫官李時聖·許坫·方震夔·權聖揆·鄭趾顯·金必佑·石柱泰。上御大造殿寢室,王世弟侍傍。副提調任舜元進伏曰,伏見慈殿下政院之敎,極爲驚慮。自何日爲始有齒痛,而未知此是素有之症乎?或因外感而然乎?喉間不平,水刺全廢爲敎,此則或因喉間剌痛,而妨於水刺之呑下,不得進御乎?上曰,乍然而不至大段矣。舜元曰,令醫官入診詳察,何如?上曰,唯。醫官李時聖,進前診脈,退伏曰,脈候左右皆沈數,而有微縮之候,明是感氣矣。常時則帶浮,而卽今則分明沈數矣。許坫,診脈退伏曰,脈候似有感候,比常時,脈度似沈矣。舜元曰,無惡心寒縮之候乎?上曰,唯。方震夔,診脈退伏曰,左右脈候,沈中乍帶數,明是凝縮之脈候矣。權聖揆,診脈退伏曰,脈候常時沈數,而卽今尤沈而帶數矣。鄭趾顯,診脈退伏曰,左右脈候沈數,去來不能滑利,明有凝縮之候矣。金必佑,診脈退伏曰,左右脈候,沈而乍數矣。時聖曰,浮高處,敢請瞻望矣。上使之診察,諸御醫一時進前仰察,時聖,以手按浮高處曰,不至大段,亦不堅硬矣。下齒有疼痛之候乎?必須詳知上下齒,然後可知經絡部位,故惶恐敢達。上曰,下齒矣。舜元仰問于王世弟曰,上候自何日,有此症患乎?世弟曰,自四五日前,有此患候,而添苦則自昨日然矣。舜元曰,臣當退出,與諸御醫,議定當進之劑而稟達矣。遂以次退出。
上在昌德宮。停常參·經筵。
大妃殿·大殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房口傳問安。答曰,知道。大殿,朝廷二品以上·六曹·大司諫單子問安。答曰,知道。大妃殿·中宮殿,朝廷二品以上·六曹·大司諫口傳問安。答曰,知道。
藥房副提調任舜元啓曰,伏未審夜來,聖體調攝,若何?去夜劑入荊防敗毒散,其已進御,而有和解之漸耶?大妃殿氣候,亦復何如?今日臣率諸醫入診,詳察症候,宜當,終宵憂慮,敢來問安,竝此仰稟。答曰,知道。慈殿氣候,安寧,症候一樣,湯藥不得進御矣。
朴熙晉啓曰,上候方在未寧中,平復間視事,頉稟。傳曰,知道。
李明彦啓曰,吏曹郞廳來言,臺諫有闕,政事何以爲之?取稟。傳曰,明日爲之。
記事官尹就咸書啓,臣方承命馳往于領敦寧府事魚有龜所住處,而路逢其行,仍爲偕進于義禁府門外,傳授命召,則以爲,臣於蹙伏俟譴之際,今曉伏聞上候,有未寧之節,伏不勝萬萬驚慮。急於承候,區區廉義,不敢顧恤,馳進京輦之下,仍爲待命於金吾門外矣。此際又有命召傳授之命,而卽今罪名未勘,臺言又添難安,席藁待罪之中,不敢奉承,只增惶隕云矣,敢啓。傳曰,知道。
傳于朴熙晉曰,御營大將處,勿待命事,分付。
朴熙晉啓曰,卽者御營大將魚有龜,待命于金吾門外,又使其褊裨,還納命召,何以爲之?敢稟。傳曰,更爲傳授。
李明彦,以實錄廳郞廳,以摠裁官意啓曰,都廳郞廳尹淳罷職,代文學權益寬差下,使之察任,何如?傳曰,允。
吏曹口傳政事,實錄兼春秋權益寬單付。
兵曹口傳政事,副司果趙遠命單付。
朴熙晉,以兵曹言啓曰,禁軍秋冬等都試,連因有故,不得設行,當此隆寒,勢難擧行。在前如此之時,則有仍停都試,設行祿試射之規,今亦依此擧行,何如?傳曰,允。
又以兵曹言啓曰,今日武臣賓廳講書人員望單子,時未啓下,而且日勢已暮,不得爲之之意,敢啓。傳曰,知道。
記事官尹就咸書啓,臣承命更爲傳授命召于領敦寧府事魚有龜處,則以爲,臣席藁金吾門外,恭俟嚴譴之中,特下勿待命之敎,命召又命還授,惶隕感泣,罔知攸措,而臣伏見下藥院批答,則聖候症候一樣,爲敎,伏不勝煎慮之至。到此地頭,區區廉義,有不暇顧,不得不冒承恩旨,祗受命召,仍進闕下,仰伸起居之禮云矣,敢啓。傳曰,知道。
朴熙晉啓曰,卽者右議政崔錫恒,使錄事命召又爲還納,何以爲之?敢稟。傳曰,更爲傳授。
又啓曰,右議政崔錫恒處,命召更爲傳授事,命下矣。今已夜深,城門垂閉,待開門傳授之意,敢啓。傳曰,知道。
大司諫李世最啓曰,掌令朴徵賓,以措語在上引嫌而退,當初糾警,非有深意,諫臣疏斥,不必爲嫌。請掌令朴徵賓出仕。
答右議政崔錫恒箚曰,省箚具悉卿懇。社壇親享,出於敬重之意,不必退行,李光佐金吾之任,今姑改差焉。仍傳曰,遣史官傳諭。原疏在下
右議政崔錫恒箚曰,伏以,社壇臘享,有親臨之敎,固知聖意,出於敬重郊社之禮,而第當隆寒,徹夜將事,易致勞傷之患,有違愼疾之方,在廷臣僚,皆以爲憂,臣意姑停臘祭親享之擧,待明年春夏大享時退行,恐爲得宜。且伏念刑獄之官,不得兼藥院提調,自是古例,金吾堂上,雖與刑官有間,曾在先朝,以只得議讞,勿參用藥之坐,已有成命。判義禁李光佐兼內局提調,當此鞫獄未及收殺之前,無非用刑之日,彼此妨礙,不可無變通之道。李光佐兼帶金吾之任,姑爲許遞,今日政差出其代,速完獄事,似合事宜。且都承旨,以一院之長,爲任緊重,而都承旨金一鏡,以情勢之難安,陳疏入啓,垂及半月,以批旨之未下,行公無期,其在事體,已極未安。況前頭三覆時,喉院之臣,不可不備員,臘藥監劑時,提調有故,則副提調,亦當替行,而一味廢閣,事多苟簡,宜速下批,使之行公,恐不可已。旣有淺見,敢此附陳,伏乞聖明,竝加裁幸焉。取進止。批答見上
壬寅十一月二十一日午時,藥房入診時,副提調任舜元,假注書洪聖輔,記事官申致雲·尹容,醫官李時聖·許坫·方震夔·吳重卨·李時弼·李得英·卞三彬·玄悌綱·辛必昌。上御大造殿寢室,王世弟侍傍俯伏。副提調任舜元進伏曰,夜來上候,加減若何?上曰,與昨一樣矣。舜元曰,齒痛與喉間不平之候,比昨何如?上曰,與昨一樣矣。舜元曰,令醫官診察脈候,何如?昨緣夜深,不得詳察矣。口內浮氣有無及喉間疼痛與否,使之詳察,何如?醫官李時聖,進前診脈,退伏曰,脈候沈數,比昨一樣矣。許坫,診脈退伏曰,脈候沈數,與昨夜一樣,而右邊三部,則比昨夜稍數矣。方震蘷,診脈退伏曰,脈候沈數,比昨夜一樣矣。李時弼,診脈退伏曰,脈度左右三部俱沈數,而左邊寸脈,尤似帶數矣。李得英,診脈退伏曰,脈候左右三部俱沈數矣。鍼醫吳重卨,進前俯伏,請診察頰腮浮高處,上擧頰示之。重卨,以手按察後,又請曰,開口則可以察見頰內矣。上開口示之,重卨又請以銀尖子,按舌上,而詳察喉門。上復開口,使之按察,重卨,又請以手指,摸頰內浮高處。王世弟敎曰,或致惡心,則不可矣。舜元仰問于世弟曰,自上今日,則水刺進御幾許乎?世弟敎曰,今日亦全不進御矣。舜元曰,喉間其有刺痛之候乎?上曰,唯。辛必昌進前,又以銀尖子,按舌上診察,退伏曰,喉門頗浮矣。時聖曰,金銀花茶,調牛黃若干分進服,則似好矣。坫,進前診察,退伏曰,舌上白苔頗多,似有熱候,牛黃調進,似好矣。重卨曰,右邊齒齦,內外浮高,故頰腮外邊,亦浮矣,牛黃調金銀〈花〉茶進服,則似好矣。且此是外間輪行之症也,必須進御湯劑,常令汗氣浹洽,然後可得和解矣。舜元曰,俄者問安之批,有湯劑不得進御之敎,故自藥院別爲煎藥,來待於差備,欲於入診時,仰請進御矣,纔有進御之敎,故不得仰請,而外感之候,必進湯劑數三貼而後,可以和解矣。仍顧問重卨曰,喉間有浮氣乎?重卨曰,喉間項乳浮高,故水刺似不得進御矣。時聖曰,牛黃調金銀〈花〉茶進服,然後可以責效矣。舜元曰,自外與諸醫商議,則皆以爲,牛黃調茶進服,最好云,退出後,此藥劑入之意,敢達。上曰,依爲之。
任舜元所啓,自前上候未寧時,三提調必爲備員,而都提調趙泰耉,身病尙重,不得入來,擔舁來留於闕下,提調李光佐,因臺疏侵斥,情勢難安,出往江上矣。得聞上候未寧之報,今方來到城外云,卽爲牌招,以爲入來之地,何如?上曰,李光佐牌招。出擧條舜元,聽瑩。又曰,李光佐牌招之意,敢達。上曰,依爲之。遂以次退出。
上在昌德宮。停常參·經筵。
夜四·更五更,月暈。
大妃殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,朝廷二品以上·六曹·大司諫問安。答曰,知道。大殿,朝廷二品以上·六曹·大司諫單子問安。答曰,知道。大妃殿·中宮殿,藥房口傳問安。答曰,知道。
藥房副提調任舜元啓曰,伏未審夜來,聖體調攝,若何?昨日湯藥進御後,其有和解之漸,而寢睡·水刺之節,比昨日亦或差勝耶?大妃殿氣候,亦復何如?臣當率諸醫入診,詳察症候,不勝區區憂慮之至,敢來問安,竝此仰稟。答曰,知道。慈殿氣候安寧,而症候差減,寢睡·水刺,比昨少勝,牛黃四分進御矣,勿爲入診。
又以口傳啓曰,問安之批,有勿爲入診之命矣。提調雖不敢更請入侍,而醫官則不可不逐日入診,詳察症候,惶恐敢啓。傳曰,知道。
李明彦啓曰,上候平復間,持公事入侍,頉稟。傳曰,知道。
朴熙晉,以都摠府言啓曰,入直內三廳武兼禁軍及各樣軍兵等,中日習射,請出標信。傳曰,知道。
李師尙啓曰,卽者吏曹郞廳來言,今日爲政事,命下矣,判書李光佐呈辭受由,參判鄭齊斗在外,參議李眞儒病不進,不得開政云。參議李眞儒,卽爲牌招開政,何如?傳曰,允。
朴熙晉,以兵曹言啓曰,禁軍秋冬等祿試射設行事,旣已啓下矣。今十一月二十三日定行於慕華館,而判書臣李肇,方在呈告中,依前例令別將代行,何如?傳曰,允。
李明彦啓曰,今日爲政事,命下矣。參判在外,參議纔已罷職,判書所當牌招開政,而日勢昏暮,判書李光佐,待明朝牌招開政,何如?傳曰,允。
朴熙晉啓曰,卽者右議政崔錫恒,又使其錄事,還納命召,何以爲之?敢稟。傳曰,更爲傳授。
又啓曰,右議政崔錫恒處,命召更爲傳授事,命下矣。城門已閉,待開門傳授之意,敢啓。傳曰,知道。
李明彦,以內醫院官員,以都提調·副提調意啓曰,儒醫任瑞鳳入診時,使之同爲入侍事,曾已定奪矣。任瑞鳳,時無職名,付軍職冠帶常仕,何如?傳曰,允。
兵曹口傳政事,以鄭舜命爲右邊捕盜從事官。
上在昌德宮。停常參·經筵。
大妃殿·大殿·中宮殿·世弟宮·嬪宮,政院·玉堂問安。答曰,知道。大殿,朝廷二品以上·六曹·大司諫單子問安。答曰,知道。勿爲問安。大妃殿·中宮殿,朝廷二品以上·六曹·大司諫口傳問安。答曰,知道。大妃殿·中宮殿,藥房問安。答曰,知道。
藥房副提調任舜元啓曰,伏未審夜來,聖體調攝,若何?湯藥連爲進御,而寢睡·水刺之節,漸有差勝之勢乎?大妃殿氣候,亦復何如?前劑入荊防敗毒散,已盡於昨日,臣今日率諸醫,趁早入診,詳察症候後,議定繼進之藥,宜當,不勝憂慮之至,敢來問安,竝此仰稟。答曰,知道。慈殿氣候,安寧,而症候差減,湯藥連進,寢睡·水刺差勝矣。勿爲入診,問于入侍醫官,議藥,宜矣。
藥房再啓曰,卽伏聞入診醫官所傳之言,上候脈度之數,比昨似加,頰部齒齦浮高之候,與昨一樣云。卽與未入診諸御醫,反復商議,則皆以爲,此由於外感未盡和解,裏熱尙盛之致,柴胡涼膈散元方中,去人蔘·半夏,代以玄蔘酒洗,天花粉各一錢,加乾葛·黃連酒炒各一錢,連進三貼,宜當云。此藥卽爲劑入之意,敢啓。傳曰,知道。
李明彦啓曰,小臣實錄廳晝仕進去,下直。傳曰,知道。
李師尙啓曰,政事,命下屢日,而尙未擧行,事甚未安。判書李光佐,更卽牌招開政,何如?傳曰,允。
又啓曰,吏曹判書李光佐再招不進,推考傳旨,今方捧入,而屢違召命,一向撕捱,事甚未安。所當更請牌招,而一日三牌,有傷事體,何以爲之?敢稟。傳曰,明日牌招。
朴熙晉,以兵曹言啓曰,卽接金虎門入直把摠手本,則弘化門入直哨官李碩復,自昨日猝得重病,達夜叫痛,症勢危重,闕內重地,不可以仍爲守直云。不得已原單子中,改付標以入之意,敢啓。傳曰,知道。
鄭楷啓曰,卽者右議政崔錫恒,又使其錄事,還納命召,何以爲之?敢稟。傳曰,更爲傳授。
又啓曰,右議政崔錫恒處,命召更爲傳授事,命下矣。城門垂閉,待開門傳授之意,敢啓。傳曰,知道。
又啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
大司憲李世最,大司諫金東弼,掌令朴徵賓,正言柳綏啓曰,請逆魁昌集·頤命,竝令攸司亟行斬屍,明正典刑。措語同前答曰,勿煩。
掌令朴徵賓啓曰,請門黜罪人李喜朝亟命極邊遠竄。措語同前請亟寢遠竄罪人閔鎭遠放釋之命,仍令極邊遠竄。措語同前請故承旨金普澤,亟命追奪官爵。措語同前請徑斃罪人洪舜澤令王府亟擧收孥籍産之典。措語同前請庭請議罷時,卿宰以下及三司諸人之合辭唯諾者,竝遠竄。措語同前頃年故修撰洪萬遇疏中,略論獨對後,在外大臣之不爲陳戒,聽政時,當國柄相之力沮告廟兩事而已,則義理較然,無他一毫指斥之端,而其時正言金礪,乃敢右袒凶論,構罪儒臣,終至竄逐而後已,其心所在,誠有不測者。噫,山人之不爲調護,難免負國之罪,權兇之欲搖國本,終爲不軌之謀,則如礪之排擊忠言,以自媚於兇黨之罪,決不可不懲,請前正言金礪極邊遠竄。洪春熙,卽丙子鞫獄杖斃人箕疇之子,今番鞫廳減死人聖疇之姪。一種兇逆,自有傳來,而且與喜之·尙吉·仁佐·昌道輩,爲血黨,除謀凶計,無不與知。及夫諸賊伏法之後,潛給衣棺,助其收殮,情跡陰秘,傳說狼藉,果使春熙,若無與諸賊死生不貳之心,則其不有國法,肆然顧護,安敢乃爾?如此黨逆無忌之人,決不可一日留置於輦轂之下,以致日後之害,請洪春熙遠地定配。前佐郞尹淳,賦性憸邪,處心傾險,小慧小辯,巧詰百狀,乍隱乍見,眩惑萬端,善爲陰陽色態,專事俯仰時勢,聽言觀眸,終非吉士,納媚逞術,世稱妖人。吮䑛附麗於卿相之門,馳騖締結於浮薄之輩,其所以脂韋顧瞻,經營揣摩者,悉莫非惎間士類,貽害王室之計。昨冬七臣之抗疏也,外托淸流,强作忼慨大談,內懷疑怯,實爲首鼠兩端,暗裏飛書,以泄漏謀,欲沮敗其謀事,幾不免家國之俱亡,其閃身躱避,反復情態,誠有不忍正視者。及至改紀之後,見枳要路,益肆狠毒,思欲中傷,猶不知止,嫁禍善類,匪朝伊夕,古所謂衆君子成之不足,一小人敗之有餘者,不幸近之。至如憑藉李晩成宗社大計之說,欲證洪致中崖異凶論之跡,初旣唱言於三司稠坐之中,及夫臺啓之發也,奔走哀乞,苟且彌縫。其口誦觀音菩薩之說,一世傳播,萬口駭憤,如此妖邪回互之人,決不可一日置之於淸朝法從之列,請前佐郞尹淳,削去仕版。答曰,不允。末端兩件事,依啓。
正言柳綏啓曰,請門黜罪人兪崇極邊遠竄。措語同前請故兵使趙爾重追奪官爵。措語同前請定配罪人安龜瑞,更令左右捕廳發遣軍校,登時拿來,合坐杖訊其私鑄情節,錢貨去處,一一鉤覈,依律勘斷。措語同前長興府使柳濬,向除畿邑也,臺臣以曾任金海時,私用災結八百結事,論劾其貪贜不法之狀,卽蒙允下。而彈墨未乾,旋畀湖南,雄邑。除目之下,物情大駭,請長興府使柳濬罷職。日昨因臺臣之啓,有四邑守宰仍任之命,蓋出於荒歲除弊之意,而鐵原府使崔道章,仁同府使李徵瑞,俱以災邑守令,或到任未久,而移拜遠邑,或瓜期尙遠,而復除舊踐,徒煩迎送之勞,有妨賙賑之政,則朝家事體,不宜異同於四邑,請鐵原府使崔道章,仁同府使李徵瑞仍任。答曰,不允。末端四件事,依啓。
午時,上御熙政堂東上房。藥房入診入侍時,副提調任舜元,假注書李日躋,記事官申致雲·尹容,醫官許坫·方震夔·李時弼·李泰亨·朴道煥及鍼醫吳重卨·卞三彬·玄孝綱,儒醫任瑞鳳,同爲入侍。任舜元進伏曰,伏見藥院批答,有寢睡·水刺差勝之敎,曷勝喜忭之忱,而第不敢知口中浮高之氣,何如?上曰,似勝矣。舜元曰,醫官方入侍,請令診察,何如?上曰,唯。許坫,診畢退伏曰,脈度之數,比昨稍減,而右手寸脈,則猶帶數矣。方震夔,診畢曰,左右脈候,沈則減,而弱則加矣。李時弼,診畢曰,今日則左右脈沈數之候,比昨似減矣。李泰亨曰,脈度猶數,而五關脈尤數,似帶脾胃熱矣。朴道煥,診畢曰,左右脈候,俱沈數矣。任瑞鳳進伏,舜元曰,此乃儒醫任瑞鳳也。瑞鳳診畢曰,肺脈似稍數,而他脈則調和矣。舜元曰,口中浮高處,令鍼醫診察,何如?上開口而示舌。諸醫合辭曰,浮高處幾盡消減矣。舜元曰,任瑞鳳,請仰察玉色矣。上曰,唯。瑞鳳平坐仰察,良久後退伏曰,外感之候,似盡和解,姑爲停藥,未知如何?舜元曰,社壇臘享親行之敎,雖出於敬重之意,而隆冬之節,徹夜將事,恐非愼疾之方,藥院,所當啓稟停止,而近日都提調·提調俱未行公,只有小臣一人,惶恐不敢稟達矣。日昨右相箚批,又有不必退行之敎,臣竊不勝悶慮之至,臘享正當極寒,親行祀事,易致玉體之傷損,曾在先朝,未聞有臘享親臨之擧矣。卽今臘日不遠,而聖候方在未寧中,一時偶感,可期翌日之瘳,而其在前頭愼攝之道,尤不宜冒寒親享,請寢社壇臘享親行之命。上曰,依爲之。
又所啓,本院提調李光佐,連日違牌不進矣,光佐身帶保護之任,豈敢爲無端違牌之計乎?蓋臺疏以光佐欲遞金吾,求除內局爲言,故情勢難安,不得應命,旣因內局之任,至被臺斥,則其不欲行公,勢所固然,在朝家禮使之道,似不可强迫,日昨都提調之箚請變通,蓋亦此也。當此逐日入診之時,臣以副提調,率諸醫獨爲入侍議藥,事體極爲未安。李光佐提調之任,依都提調箚中許遞之請,恐合事宜,惶恐敢達。上曰,依爲之。諸臣以次退出。
上在昌德宮。停常參·經筵。
下直,豪打萬戶裵必度。
藥房副提調臣任舜元啓曰,伏未審夜來,聖體調攝,若何?昨日劑入柴胡涼膈散,其已進御,而寢睡·水刺之節,漸有差勝之勢乎?大妃殿氣候,亦復何如?只令醫官連日入診,殊甚悶鬱。今日則臣率諸御醫入侍,詳察症候,宜當,不勝區區憂慮之至,敢來問安,竝此仰稟。傳曰,知道。湯藥進御,寢睡·水刺差勝,而慈殿氣候,安寧矣。
大妃殿·大殿·中宮殿·世弟宮·嬪宮,政院·玉堂問安。答曰,知道。
大妃殿·中宮殿,藥房問安。答曰,知道。
藥房再啓曰,入診退出後,臣與諸醫商議,則皆以爲,上候脈度沈數,與昨一樣,右頰及齒齦浮高之候,幾盡消減,而胃火猶未快祛,湯藥不可遽停。昨入柴胡涼膈散,連進,宜當云,此藥仍爲進御之意,敢啓。傳曰,知道。
李師尙啓曰,吏曹判書李光佐牌不進,推考傳旨,今方捧入,而開政命下,已至多日,尙未擧行。其在事體,殊涉未安,更爲牌招開政,何如?傳曰,允。
李明彦啓曰,吏曹判書李光佐再招不進,推考傳旨,今方捧入,而開政命下之後,累日遷就,所當牌招,而一日三牌,有傷事體,何以爲之?敢稟。傳曰,明日牌招。
記事官尹容書啓,臣敬奉聖批,傳諭于金虎門外領議政趙泰耉所住處,則以爲,臣方伏枕,昏昏叫死,此際伏承史官傳宣後箚之批,辭旨肅溫,始以有病未參,別無所傷爲敎,似若照察臣病勢之不能起動,而末復諭以從速出肅,臣於此,抑塞悶急,不知措躬之所。臣雖無狀,粗知事君之義,當此聖候未寧之時,如有一分自力之勢,何敢不卽趨進?第臣於前日之夜,猝聞藥院走報,不勝驚憂煎迫之忱。不計一身之死生,冒衾擔舁,來伏闕下,以爲承聞起居之便,而觸冒風寒,症勢越添,方在轉側須人之中,此固傳諭史官之所目見而危之者,雖欲忍死肅命,何可得也?只自瞻天悶泣云矣,敢啓。傳曰,知道。
朴熙晉啓曰,卽者右議政崔錫恒,又使其錄事,還納命召,何以爲之?敢稟。傳曰,更爲傳授。
又啓曰,右議政崔錫恒處,命召更爲傳授事,命下矣。城門已閉,明日待開門,遣史官傳授之意,敢啓。傳曰,知道。
大司諫金東弼,掌令朴徵賓,正言柳綏·金重熙啓曰,請逆魁昌集·頤命竝令攸司亟行斬屍,明正典刑。措辭見上答曰,勿煩。
掌令朴徵賓啓,請門黜罪人李喜朝亟命極邊遠竄事。請亟寢遠竄罪人閔鎭遠放釋之命,仍令極邊遠竄事。請故承旨金普澤亟命追奪官爵事。請庭請議罷時,卿宰以下及三司諸人之合辭唯諾者,竝遠竄事。請前正言金礪,極邊遠竄事。措辭竝見上前典籍李星彩及其子囿春,以三百錢,貿衰服人尹時澤,入場代撰於溫科之說,已出於三道通文,頃於臺啓,請令査處而蒙允,此特星彩之薄過而已。星彩身爲逆紀之婢夫,又托其子於喜賊,稱以受學,密勿往來,結爲心腹,凶圖陰計,無不挾贊。及夫喜·紀兩賊之拿鞫也,自生疑懼,棄官下鄕,又於喜屍之埋葬也,躬自往護,無異親戚,如此黨逆蔑法之人,決不可一日置之輦轂之下,請前典籍李星彩父子,竝遠地定配。堂后之職,自是參下淸選,固非人人所可濫授也,決矣,注書金相奭,素無名稱,且乏丈翰,而幸被凶黨之薦剡,久致物情之駭笑,如此之人,決不可置之於記注之列,請注書金相奭削薦。答曰,勿煩。
正言金重熙啓曰,請門黜罪人兪崇,極邊遠竄事。羅州營將韓範錫,移除永興府使,而永興之距羅州,道里殆近數千里,若營將交代後,上來辭朝,則冬前下去,有未可必,災邑夫馬之遠地留滯,誠甚可慮。請新除授永興府使韓範鍚遞代,其代以在京無故人,各別擇送。先朝實錄之刪節撰修,何等重大,而近來都廳及各房堂上,徒事遷就,赴坐絶罕,雖間或赴坐,不過乍往乍罷,塞責而止,一日二日,汗靑無期,事之未安,莫此爲甚。請都廳堂上及各房堂上,竝從重推考,自今以後,各別申飭,俾無如前之弊。答曰,不允。末端事,依啓。
領議政趙泰耉箚曰,伏以臣去夜,伏聞聖上,有未寧之候,不勝驚惶憂煎之至。不計一身之死生,擔舁來伏闕門之外,而氣力澌綴,寸步難動,無以進身藥院,診候議藥,竝委下僚,身忝保護之地,誠禮莫伸,事體虧缺,有臣如此,生不如死。臣之本職祈免一事,前箚未及下批,今不敢疊陳,而內局都提調之任,決不可一刻虛帶於如此之時,伏乞先賜遞改。提調臣李光佐,今曉自江郊,進伏城外,而因藥院兼任事,重被臺斥,不敢入來云。情勢如此,有難强迫,亦宜變通,劃卽口傳差出,以爲備員議藥之地也。仍竊伏念,臣以病委頓,左揆在外,擔當國事,酬應庶務,獨右揆在耳。今因臺疏,遽出郊次,國而無相,何事可做?右相之誠心體國,國人皆知,設有節目間差跌者,何遽以此,公肆侵詆,使之不安若是乎?今日國勢,有若虛舟泛波,操柁無人,大川迷津,止泊靡所,臣於病裏,中夜憂歎,寧欲速死,而不見此爻象也。鞫事遷就,啓覆停退,此皆國之重事,節節可慮,亦願聖上,特爲敦召,俾卽還朝,毋使國事泮渙,機務弛廢焉。臣不勝區區憂慨之忱,竝此附陳於靜攝之中,尤不任惶悚之至。取進止。答曰,省箚具悉卿懇。有疾未參,別無所傷,右相敦召,俾卽還來,卿勿控辭,從速出肅。仍傳曰,遣史官傳諭。
領敦寧府事咸原府院君魚有龜疏曰,伏以臣,席藁蹙伏,仰天顒祝之際,昨伏承批旨,則聖鑑特察冤枉,僞錄卽令收改。臣於此,伏地九頓,拜手莊誦,實仰日月之明,無幽不燭,不但臣萬萬被誣之辱,因此昭雪,其所以構虛揑無,欺罔天聰之狀,亦得以彰著。臣雖溘然塡丘壑,庶免爲不瞑之鬼,而其有光於聖德者,尤有大焉。凡在瞻聆,孰不欽歎?第伏見聖批中,以撝謙太過爲敎,今臣所遭,卽前古所無極冤至枉之事,而聖敎不少辨晳,視若例謙者然,臣於此,不能無憾,而臣身汚衊,猶有所未盡湔者矣。不然,則臣雖愚頑,承此用副如渴之敎,豈無感泣趨承之念乎?顧此滓穢之跡,實難擧頭抗顔,復入脩門,而至於將任之仍因冒受,尤有所萬萬危怖者。念臣之受誣,專在於軍兵守衛一段,而臣於其時,特外都一守臣耳。到今日久之後,猶且揑合粧撰,勒謂臣擧措,況今見帶將兵之任,處此齮嶇之世,冥行而不知止,萬一國家,有甚事故,軍門有所作爲,而如三錫不逞輩,乘時構誣,輒謂之某乃密通,而爲此擧云爾,則臣何能每每辨暴?聖上亦安得每每保臣哉?此臣所以必遞爲期,自劃於心,而雖被誅譴,終不敢承命者也。況三錫,卽臣營之前日一褊裨也,將幕之分,極其嚴重,而希覬投合,恣意反噬,指虛爲實,喚無爲有,構將領至此,則此實世道之一變怪,而朝廷視若尋常,未聞有明法勘罪者,是置臣誣於疑似暗昧之間,而實無昭晳之端也。臣更何顔面,自同平人,復佩將符,以自蹈於危怕之地乎?臣非不知積久違拒,罪合萬戮,而用是懼畏,不敢爲轉身膺命之計,不得不又使褊裨,奉納命召,仍令家僮冒呈辭本。伏乞聖明,察臣危苦之言,出於肝膈,亟遞臣御營將任,以開臣轉動之路,仍勘臣積逋之罪,以肅朝綱,不勝幸甚云云。答曰,省疏具悉卿懇。卿之被誣,予已知之。安心勿辭,從速行公。
壬寅十一月二十四日巳時,上御熙〈政〉堂東上房。藥房入診時,副提調任舜元,假注書李日躋,記事官申致雲·尹容。
任舜元曰,寢睡·水刺,漸有差勝之候,曷勝喜忭之忱?第不敢知浮高之氣,近何如?上曰,似勝矣。舜元曰,醫官方來侍,使之入診,何如?上曰,唯。許坫診脈後曰,脈度之數,比昨差減,而右手寸脈,猶帶數矣。方震夔曰,左右脈候,沈則減,而弱則加矣。李時弼曰,今日則左右脈沈數之候,比昨似減矣。李泰亨曰,脈度猶數,而五關脈尤數,似帶脾胃熱矣。朴道煥曰,左右脈候,頗沈數矣。任瑞鳳進伏,舜元曰,此儒醫,任瑞鳳也。瑞鳳診後曰,肺脈似稍數,而他脈則調和矣。舜元曰,令鍼醫診察浮高處,何如?上開口示之。諸醫合辭曰,浮高處幾盡消減矣。舜元曰,任瑞鳳,請仰察玉色矣。上曰,唯。瑞鳳平坐仰察後,退伏奏曰,外感之候,似盡和解,姑爲停藥,未知何如?
舜元曰,社壇臘享親行之敎,雖出於敬重之意,而隆冬之節,徹夜將事,恐非愼疾之方,藥院所當啓稟停止,而近日都提調·提調俱未行公,只有小臣一人,惶恐不敢稟達矣。日昨右相箚批,又有不必退行之敎,竊不勝悶慮之至。臘享正當極寒,親行祀事,易致玉體之傷損,曾在先朝,亦未聞有臘享親臨之擧矣。卽今臘日不遠,聖候方在未寧中,一時偶感,可〈期〉翌日之瘳,而其在前頭愼攝之道,尤不宜冒寒親享,請寢社壇臘享親行之命。上曰,依爲之。
舜元曰,本院提調李光佐,連日違牌不進矣。光佐身帶保護之任,豈敢爲無端違牌之計乎?蓋臺疏,以光佐欲遞金吾,求除內局爲言,情勢難安,不得應命,旣因內局之任,至被臺斥,則其不欲行公,勢所固然,在朝家禮使之道,似不可强迫,日昨都提調之箚請變通,蓋亦此也。當此逐日入診之時,臣以副提調,率諸醫獨爲入侍議藥,事體極爲未安,李光佐提調之任,依都提調箚中許遞之請,恐合事宜,惶恐敢達。上曰,依爲之。竝出擧條諸臣以次遂退出。
上在昌德宮。停常參·經筵。
下直,榮川郡守李德隣,龍仁縣令柳虎徵,平薪僉使金楚寶,撫夷萬戶許尙說。
大妃殿·大殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房口傳問安。答曰,知道。
藥房副提調任舜元啓曰,伏未審夜來,聖體調攝,若何?湯藥其已進御,而寢睡·水刺之節,益有差勝之效乎?大妃殿氣候,亦復何如?今日臣率諸醫入診,詳察症候,宜當,不勝憂慮,敢來問安,竝此仰稟。答曰,知道。慈殿氣候,安寧,湯劑進御,寢睡·水刺差勝矣。勿爲入診。
藥房口傳啓曰,雖有勿爲入診之命,醫官則不可不入侍診察,敢啓。傳曰,知道。
朴熙晉啓曰,大司憲李世最,掌令朴徵賓呈辭,執義李重述,掌令徐宗廈,持平尹東洙在外,持平具命奎上疏未承批。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于朴熙晉曰,今下弓矢,撫夷萬戶許尙說處,給送。
朴熙晉,以兵曹言啓曰,今此討逆庭試,來癸卯三月十五日設行事,啓下矣。武科初試吉日,令日官推擇,則來癸卯二月二十八日爲吉云。以此日擧行,初試額數,當爲考例稟旨,而甲申·庚申討逆慶科,皆以別試設行,至於庭試,曾無可據之例。取人與節目等事,不可不依甲·庚兩年別試例,參考磨鍊,故考見謄錄,則甲申年取六百人,庚申年取四百人,多寡不同,今番則當取幾人乎?敢稟。傳曰,依庚申年例擧行。
以黃海監司狀啓,豐川等官居閑良趙孝業等八名燒死事,傳于鄭楷曰,燒死人等,令本道恤典擧行。
李明彦啓曰,吏曹判書李光佐,今日又爲違牌不進矣。開政命下,一向遷就,藥院提擧,又當差出,更爲牌招,何如?傳曰,允。
又啓曰,吏曹判書李光佐,今又再招不進矣,推考傳旨,今方捧入,而一日三牌,有損事體,待明朝牌招乎?敢稟。傳曰,累爲違召,有傷體面,推考,更爲牌招。
朴熙晉,以左右捕盗廳言啓曰,鑄錢人安龜瑞,自捕盜廳,發送軍官,捉來窮覈事,命下矣。左右廳軍官各一人,纔已發送,而安龜瑞方在慶源府謫所,往返五千里之路,軍官輩以一匹私持馬,決難得達,已爲可慮。且安龜瑞,本以無賴狡惡之徒,身犯必死之罪,得聞此追捕窮治之命,則必無恭俟就捕之理,向年義州亡命罪人金昌奎,已可驗矣。不可無變通之道,所送軍官,使各驛遞給馹騎,以爲罔夜馳往掩捕之地,何如?傳曰,允。
李明彦啓曰,卽者吏曹郞廳來言,社稷告由祭,明日當爲受香,獻官必於今日內差定,而判書因臺疏,今日又出江上,不爲擧行,參判在外,參議未差,郞官則堂下祭官外,曾無差定之規,故不得差出云。合有變通,分付之道,何以爲之?敢稟。傳曰,判書更爲牌招。
又啓曰,吏曹判書更爲牌招事,命下矣。所當卽爲牌招,而判書方在江上,不但城門已閉,勢難出牌,且其情勢,決無出仕擧行之理。獻官受香,迫在明早,必須趁今夜差出,然後可無不及之患。在前如此之時,或有吏房承旨替行之規云,而事係變通,何以爲之?敢稟。傳曰,依爲之。
朴熙晉啓曰,卽者右議政崔錫恒,又使錄事,還納命召,何以爲之?敢稟。傳曰,更爲傳授。
又啓曰,右議政崔錫恒處,命召傳授事,命下矣。城門已閉,待明朝遣史官傳授之意,敢啓。傳曰,知道。
又以戶曹言啓曰,卽接廣興倉所報,則來十二月朔百官頒料次,倉官進去于右議政崔錫恒彌沙里所住處,請受祿牌,則以爲,情勢不安,待罪郊外云。祿牌不爲出給,係是大臣祿俸,何以爲之?敢稟。傳曰,更令倉官輸送。
上在昌德宮。停常參·經筵。
下直,造山萬戶姜振文。
大妃殿·中宮殿·世弟宮·嬪宮,政院·玉堂問安。答曰,知道。大殿,政院·玉堂問安。答曰,知道。勿爲問安。大妃殿·中宮殿,藥房口傳問安。答曰,知道。
藥房副提調任舜元啓曰,伏未審夜來,聖體調攝,若何?寢睡·水刺之節,其有加勝之效乎?大妃殿氣候,亦復何如?前入柴胡涼膈散,已盡於昨日。臣今日率諸醫,趁早入診,詳察症候後,議定繼進之藥,宜當,不勝憂慮之至,敢來問安,竝此仰稟。答曰,知道。慈殿氣候,安寧,寢睡·水刺差勝矣。
藥房再啓曰,入診退出後,與李時聖諸御醫及儒醫任瑞鳳等,反復商議,則皆以爲,上候感冒之氣,幾盡和解,而餘熱猶未盡祛,柴胡調中湯,加連翹·赤芍藥·山梔炒各一錢,先進五貼,宜當云。此藥卽爲劑入之意,敢啓。傳曰,知道。
朴熙晉啓曰,大司憲李世最,掌令朴徵賓呈辭,執義李重述,持平尹東洙在外,持平具命奎,上疏未下批。今日以監察茶時之意,敢啓。傳曰,知道。
傳于朴熙晉曰,今下弓矢,造山萬戶姜振文處給送。
兵曹口傳政事,副司果尹聖時單付。
鄭楷啓曰,吏曹判書李光佐,今日又爲違牌,其辭疏纔已捧入矣,開政命下,今至多日,藥院提調之差出,亦係緊急,而尙未擧行,事甚未安。在前如此之時,參議有闕之代,有變通差出之例,何以爲之?敢稟。傳曰,前望單子,入之。
朴熙晉啓曰,卽者守禦使金一鏡,重被臺疏之斥,以情勢難安,逬出郊外,使其褊裨,來納密符,而考見院上謄錄,則守禦使曾無以情勢,還納密符之事。且守禦使,便同外職,與三軍門有異,此密符,何以爲之?敢稟。傳曰,傳授。
又以備邊司北漢主管大臣言啓曰,本城餉米,分俵於畿內各邑,新舊未捧者,殆至二萬五千餘石,而連因凶歉,自朝家許令捧留於各其官,莫重城餉,移轉分給之後,不卽還捧,殊極可慮。且城內募聚之民,以其無捧糶之故,尤不聊生,擧懷離散之心,此亦不可不念。各邑移轉,則旣許捧留,無可奈何,而上年戶曹貸去北漢米一萬石,及宣惠廳貸去二千三百七十石,初以今秋所捧畿內田稅大同,直納本所之意,定奪矣。今則以經費之不足,爲言,而不爲輸納,經費果爲不足,則今冬輸納,明年還爲貸用,未爲不可,畿內各邑田稅大同之今秋所捧者,趁歲前沒數輸納于北漢事,嚴飭分付于該廳·該曹,何如?傳曰,允。
又啓曰,都摠管姜鋧,以情勢難安,陳疏徑出,莫重禁直,如是擅離,事甚未安,推考,何如?傳曰,允。
又以都摠府言啓曰,都摠管臣姜鋧,副摠管驪興君臣垓,同爲入直矣。卽者姜鋧,因儒臣之疏,情勢難安,今方陳疏徑出,宿衛重地,將至闕直,都摠管朴弼成式暇,李光佐陳疏入啓,副摠管洛昌君樘,以親病不得入直。都摠管朴泰恒,副摠管李漢珪·咸陵君極·李森·李順坤竝卽牌招,以爲推移入直之地,何如?傳曰,允。
又以御營廳言啓曰,本廳屬海西二番別馬隊五十六名,標下軍一名,已爲逢點整齊矣。來十二月初一日,與東營入直一番別馬隊替代後,舊軍放送之意,敢啓。傳曰,知道。
又以御營廳言啓曰,今此下番別破陣·別馬隊,試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以禁衛營言啓曰,二番前部中司屬黃海道五哨軍兵逢點實數六百五十二名,二番別驍衛五十六名,步軍標下一名,已爲點閱整齊。來十二月初一日,與內外各處入直馬·步軍兵,依例替代後,舊軍放送之意,敢啓。傳曰,知道。
又以禁衛營言啓曰,來癸卯二月當二番前部右司屬黃海道五哨軍兵,來正月二十五日京中逢點,依例準二朔立番,四五番別驍衛,一體調送,逐朔立番之意,本道監·兵使處,預爲知委,何如?傳曰,允。
又以兵曹言啓曰,庚子年咸鏡監司,以道內飢荒,勸分民間事,狀聞,以爲,自前朝家,以勸分論賞之意,頒布事目,而旣賑之後,未免失信。今番則納米百石者,直除僉使,五十石者,直除萬戶事,狀請,而自備局,隨其納米多少,邊將除授之意,覆啓分付。故定平居出身吳始泰,應募納穀,至於一百三十餘石,論以定式,當以邊將除授,承傳,而其後咸鏡監司畢賑狀啓覆啓時,本曹只以減除烟役,論賞矣。始泰徒知當初事目,上來呼訴,臣曹不能覺察,以邊將除授承傳,懸錄,備擬於森森坡萬戶,至於受點,不勝惶恐。原單子中,付標以入,而始泰旣是出身,又有納穀私賑之功,除授萬戶,亦非過濫,而承傳懸錄,旣已差錯,森森坡萬戶吳始泰改正,何如?傳曰,允。
又啓曰,卽者右議政崔錫恒,又使其錄事,還納命召,何以爲之?敢稟。傳曰,更爲傳授。
又啓曰,右議政處,疏批遣史官傳諭事,命下矣。城門幾至垂閉,待明朝,疏批及命召,遣史官傳諭之意,敢啓。傳曰,知道。
本院啓曰,今日國事,可謂汲汲乎殆哉。諸賊伏法,而餘黨猶未究治,八路洊飢,而民生擧將盡劉,其他庶務之叢脞,朝象之泮渙,不可以一二計。雖君臣上下,勅勵交勉,猶懼未不濟,而目今首相淹病,久未視事,左揆遜荒,造朝無期。獨右議政臣崔錫恒,賢勞王事,竭誠盡瘁,十朔按鞫,幾盡收殺,一心奉公,方圖規畵。不意臺章,遽發此際,過自引嫌,蒼黃出城,鼎席一空,國勢揑扤,有若萬斛龍驤,中流遇風,而失維楫,言念及此,寧不寒心?故於向日筵中,臣等與儒臣,相繼陳達,仰請召還,而聖上卽允之。日昨領相之箚,又以敦召之意,爲批,而臣等顒俟屢日,寂然無聞,疏箚不下,召旨尙靳,臣等竊不勝抑鬱之至。噫,敬大臣,卽中庸九經之義,而我朝列聖之所以待元老者,優爲優異。設或眞有情勢,不安其位者,必篤誠禮,期於召還,況玆大臣,功存社稷,身佩安危,而今因臺言之妄發,去朝有日,迄無慰藉敦勉之擧,臣等不敢知殿下於靜攝之中,有不暇及而然耶?臣等忝在近密,旣有所懷,玆敢冒死略陳。伏願聖明,亟降明旨,俾卽召還,千萬幸甚。傳曰,右相敦召,而尙未造朝,心甚缺然矣。爾等之啓,辭約意盡,可不更加敦勉,以副至望也。
鄭楷啓曰,新除授吏曹參議李明彦,所當牌招開政,而今已夜深,待開門牌招,何如?傳曰,允。
朴熙晉,以兵曹言啓曰,今十一月二十六日,仰役奴三萬稱名人,自敦化門入來,差備門外擊錚,極爲駭愕,令攸司囚禁治罪。同門守門將韓萬慶,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,禁軍祿試射沒技人,熟馬賜給事,曾已定奪矣。今番祿試射沒技人,別單書入之意,敢啓。傳曰,知道。
鄭楷,以實錄廳郞廳,以摠裁官意啓曰,二房郞廳成德潤,受由下鄕,代典籍宋寅明差下,卽爲牌招察任,何如?傳曰,允。
答吏曹判書李光佐疏曰,省疏具悉。卿勿過讓,從速行公。原疏見下
答右議政崔錫恒疏曰,省疏具悉卿懇。憲臣疏斥,不必深咎,卿其安心勿辭,從速入城,以孤孤願。仍傳曰,遣史官傳諭。原疏見下
右議政崔錫恒疏曰,伏以臣於再昨,伏聞憲臣陳疏,其所以罪狀臣者,至深且緊,聞來不覺心膽顫掉,毛骨俱竦。人臣負此罪名,不敢容息於覆載之間,不得不還納命召,逬出郊外,恭俟威命之加矣,不意史官遠臨,傳授命召,臣誠惶感,不知置身之所也。夫設鞫治逆,何等嚴重,苟非病風喪心之人,豈有一毫緩忽之理乎?若其元惡大憝外,罪囚之請刑,自有格例,必須詞證俱備,線絡分明而後,方可施刑。臣之前後箚陳,或由於階梯之已絶,或原於忌器之有嫌,惜事例慮後弊之意,臺啓隨發,聖批卽允,亦不敢自樹己見,旋卽奉行,或斃杖下,或至死境。今乃以陳列意見,追成罪案,持之不已者,抑獨何哉?且伏聞古之大臣,按治鞫獄時,獨守己見於群非衆怒之中,至於顚頓擯斥,而猶不知悔,至今公議,未聞有非之者,如臣巽懦恇怯,不敢望前輩之識慮,區區所執,意未嘗不在於此也。至若鞫獄之間或停止,適緣入秋以來,朝家多事,參鞫諸臣,各有職掌,雜科雖與正科有異,旣有定日,勢難進退,而司譯提調,皆有病故,只判義禁李光佐,無故行公,暫許開場,此出於事勢之不得已。內局提調,不得參用刑之坐,明有先朝定式,非不知藥院提擧之變通,而光佐以本職,進參大政,三度呈辭後,若有加由之命,則例當陳疏辭免。如是撕捱之際,多費日字,不如先遞金吾,以無故人,差出其代,則鞫坐無停止之慮,藥院有專任之效故也,此皆臣之罪,非光佐之罪也。且六月大政,遷就至今,若過此月,則將與冬等相値,各岐仕滿之待補者,積滯已久,日夜懸望,許多武弁之留待者,忍耐饑寒,度日如年,此不可不慮,而卽今罪囚,皆是末梢餘波,則先行大政,似或無妨,故箚陳淺見,此亦臣之罪也。憲臣旣以治逆不嚴,獄囚自出,爲臣斷案,引春秋大義,驅之於夷狄禽獸之域,而畢竟勘斷,止於爲後日之戒,首尾不應,全無歸宿,臣猶病其不直截也。仍竊伏念,臣以不才無似,忝叨臺度,朝家多事,未遑自處,謬當大獄,資性鈍滯,旣不能鉤得隱情,以快輿憤,見識昏昧,又不能隨人意旨,以平物情,徒欲存其格例,以盡按治之道。凡所言議,積忤於時,早晩顚沛,固已自料,當退不退,待人迫蹴,皆臣自取,尙誰尤哉?伏乞聖慈,察臣危迫之懇,亟命攸司勘臣緩獄縱囚之罪,以嚴邦憲,以重鞫體,不勝幸甚。所納命召,旋卽還授,惶感之極,罔知所措。又令錄事謹此呈納,伏乞亟寢還授之命,俾私分得以少安,恩命無至屑越,此亦臣祈懇之望也。且臣於此際,伏聞聖候未寧,至設庭班,憂遑驚慮之忱,何可盡達?顧臣情地,萬分窮蹙,咫尺脩門,無路徑入,瞻望雲霄,撫躬自悼,臣無任惶隕煎灼之至云云。批答見上
行吏曹判書李光佐疏曰,伏以臣,逬出江郊之翌日曉,伏聞聖候未寧,疾趨伏城外,垂閱半旬矣,天和日復,歡忭無疆。藥院提擧,幸亦褫免,畸危之蹤,不敢更留,賤疾猝劇,若將隕絶,不獲已舁返江居,以便調息,而其間因開政事,天牌日再降者,凡三次,祗承無路,悶蹙轉甚。不意昨夕,聖旨特降,以臣累違召命,有傷體面,至有推考更招之命,此乃一日三牌,常格所未有之嚴命,驚惶震越,直欲鑽地以入而不可得。顧念臺疏之所以聲罪者,不復有餘力,而其疏方在香案,處分尙未降,臣方席藁私次,只俟威命之加,議藥日,尺疏辭院,提且不敢,況可論承命出仕事乎?喉司早宜啓稟,及時變通,而不此之爲,轉至於此境。臣身窮隘,顧何足道?廢成命,壞朝憲,夫豈細故也哉?卽當胥命金吾,仰請鈇鉞,而旣出無由還入,晏然自居,亦所萬萬不敢,事勢到此,不得不冒死。嗚呼,伏乞聖明,下燭此狀,亟命鐫削臣所帶本兼職名,稍待臺疏之降,議臣之罪,被以應被之律,不勝幸甚。臣寫此疏方進,而伏聞吏房承旨,替行差祭,致此苟簡,皆臣之故也。此際召牌,又洊降,益復悚懍,求死不得,惟願亟被常憲,得以少安私心焉。臣無任惶悚祈懇之至云云。批答見上
午時,上御熙政堂。藥房入診入侍時,副提調任舜元,假注書李日躋,記事官申致雲·尹容,醫官李時聖·許坫·方震夔·李時弼·玄悌綱·權聖揆,鍼醫吳重卨·蔡光夏,儒醫任瑞鳳入侍。
任舜元進伏曰,寢睡·水刺諸節,其或至於復常之境耶?上曰,猶未盡復常矣。舜元曰,口中浮高之氣,何如?上曰,似勝矣。舜元曰,令醫官入診,何如?上曰,唯。
李時聖診畢曰,脈候左邊之數差勝,而右邊偏數之氣,猶未盡減矣。
許坫診畢後曰,脈候今日則比昨日,頗似帶數氣矣。
方震夔診畢曰,脈候左右三部皆數,而右三部脾胃脈,則比昨數候尤加矣。
李時弼診畢曰,脈候左右三部,比之向者,有感氣時,則不無差減,而惟是寸脈之沈數若是,是爲可悶矣。
玄悌綱診畢曰,脈候左三部沈而帶數,右三部亦沈,而關脈似數矣。
權聖揆診畢曰,左右脈度,沈則比前差勝,而數則今猶一樣矣。
舜元曰,儒醫任瑞鳳以爲,診察寸關尺脈之後,手掌前後,又有數處診察處云,敢達矣。上曰,唯。瑞鳳診畢曰,向者入診時,感氣幾盡減,故以停藥之意,仰達矣。卽今未盡之候,以脈察之,則寸盛尺弱,藥物未可以遽停之矣。
舜元曰,在外時,與醫官商議,則以爲,感氣幾盡和解,而膈間胃火,尙盛云,退而商量,議定久進之藥,如何?上曰,依爲之。舜元曰,鍼醫今方入侍,診察口中,如何?上開口而示舌,諸醫合辭曰,面部右邊浮氣,幾盡消減,而舌苔亦幾盡減矣。
蔡光夏曰,臣則今始初爲入診,右邊舌苔,猶未全減矣。
舜元曰,光夏請近前瞻望矣。上命近前診察,光夏進伏良久,無語而退,諸臣亦以此退出。
上在昌德宮。停常參·經筵。
下直,康津縣監崔雲龍。
大妃殿·中宮殿,藥房口傳問安。答曰,知道。
朴熙晉啓曰,大司憲李世最呈辭,執義李重述,掌令徐宗廈,持平尹東洙在外,掌令朴徵賓被論,持平具命奎上疏未承批。今日以監察茶時之意,敢啓。傳曰,知道。
藥房副提調臣任舜元啓曰,伏未審夜來,聖體調攝,若何?昨日劑入湯藥,其已進御,而寢睡·水刺之節,日益差勝乎?大妃殿氣候,亦復何如?今日臣率諸醫入診,詳察症候,宜當,不勝憂慮,敢來問安,竝此仰稟。答曰,知道。湯藥進御,寢睡·水刺差勝,慈殿氣候安寧矣,勿爲入診。
鄭楷啓曰,開政命下,今至多日,參議李明彦,纔已牌招,而判書李光佐疏批已下,亦爲牌招開政,何如?傳曰,允。
以吏曹參議李明彦牌不進,罷職傳旨,傳于鄭楷曰,推考傳旨捧入。
朴熙晉啓曰,守禦使金一鏡,不敢在外帶符,亦不敢在外納符。今方待命於金吾門外,又使其褊裨,來納密符,何以爲之?敢稟。傳曰,更爲傳授,勿待命事,分付。
鄭楷啓曰,開政命下,已至多日,尙未擧行,事甚未安。參議李明彦,旣有只推之命,判書李光佐,參議李明彦,更爲牌招開政,何如?傳曰,允。
又以弘文館言啓曰,本館番次,近甚苟簡,而應敎李世德,副修撰李承源連呈辭單,久不行公,竝卽牌招,以爲推移輪直之地,何如?傳曰,允。
以副修撰李承源牌不進,罷職傳旨,傳于鄭楷曰,推考傳旨捧入。
鄭楷,以戶曹言啓曰,依傳敎,來十二月朔右議政崔錫恒祿俸,更令倉官輸送于彌沙里所住處,則以爲,身負重罪,逬出郊外,敢陳請譴之章,方在待命之中,常廩輸送之命,出於特恩,惶感之極,不知所喩。顧臣所遭,萬萬非常,揆以廉義,實無冒受之理,不得祗承,伏地惶隕,恭俟嚴誅云,祿俸不爲領受,何以爲之?敢稟。傳曰,令倉官更爲輸送。
以江原監司狀啓,寧越等官居金唜山妻母乭今等七名燒死事,傳于鄭楷曰,燒死人等,令本道恤典擧行。
假注書韓師善書啓,臣承命馳往于楊州彌沙里村議政府右議政崔錫恒所住處,傳宣聖批,還授命召,則以爲,臣負犯至重,逬出郊外,所納命召,旋卽還授,有罪未勘,情地益蹙,略具一疏,仰暴情懇,而臨急構草,辭不達意,區區微誠,未能上格,方深悚慄之忱矣。不意今者,史官遠臨,傳宣聖批,不惟不賜兪音,辭旨隆重,催臣入城,伏地莊誦,惶感罔措。顧此俟譴之蹤,萬無重入脩門之理,恩旨之下,無路祗承,臣之罪戾,益無所逃,惟願速被嚴誅,以正邦憲。至於命召,還納還授,凡幾度矣,徒使恩數屑越,私分狼狽,彌增死罪,不知所達云矣,敢啓。傳曰,知道。
朴熙晉啓曰,卽者右議政崔錫恒,又使錄事,還納命召,何以爲之?敢稟。傳曰,更爲傳授。
又以義禁府言啓曰,卽接月令醫官金世顯手本,則時囚罪人安相元,處冷旣久,外感漸劇,今至六七日,小無所減云。自前罪人病勢如此,則有保放救療之規,敢此仰稟。傳曰,依爲之。
鄭楷啓曰,吏曹判書李光佐今又違牌,參議李明彦承牌肅謝,方欲開政,而望筒出納之際,必致夜深,恐有妨於靜攝。在前如此之時,亦有稟啓退行之例,待明朝開政,何如?敢稟。傳曰,明日退定。
正言柳綏啓曰,臣卽伏聞大司諫金東弼疏中,臚列韓重熙之罪狀,而提臣所論兪崇事,諉崇以循例稟啓,譏臣以察小遺大,非斥甚緊云,臣竊不勝瞿然,而繼之以駭惑也。噫,崇之罪,可勝誅哉?以殿下之喉舌,作群兇之間諜,脅勒探試,一惟兇逆之指使,聯箚初上,則視若尋常,而晏然捧入,聨箚留中,則有何可惡,而急欲拔出,一以爲和應,一以爲䌤縫者,此果尋常循例間稟啓事耶?循例云者,卽指應行節目,依例出納之謂也。四兇聯箚,旣非循例應行之節目,則其出其納,乃謂之循例稟啓者,其果成說乎?崇之罪狀,宜置大何,而投畀之請,亦云末減,則今長僚,反疑勘律之過重,此已可訝,而臣之尤所未解者,拖引韓重熙不相關之事,徑先斥之以遺大察小者,抑何意也?臣新入臺地,未諳當時事情,則其罪犯之孰大孰小,臣不必與之較量,而抑臣竊有所訝惑於心者,長僚旣知重熙所犯之若是狼藉,則何所憚而不自請勘?乃反斥臺閣以尙此寂然,臣未知長僚所居之地,卽何地耶?假令韓重於兪,兪輕於韓,兩人所犯,元不關涉,且臺閣論人,隨其所聞,或先或後者,豈是異事,而奈之何忽地插入?必欲對擧,有若較爭輕重,分疏彼此者然,其指意所在,尤未可知也。然臣以首發之人,重被長僚之詆斥,則其何敢自以爲是,而晏然一刻仍冒於臺次乎?昨緣史局之日晩替直,今始來避,所失尤大,請命遞斥臣職。答曰,勿辭。
鄭楷啓曰,正言柳綏再啓煩瀆,退待物論矣。傳曰,知道。
答持平具命奎疏曰,省疏具悉。侵斥大臣,略無顧藉,良可異也。勿辭察職。原疏見下
答領議政趙泰耉箚曰,省箚具悉卿懇。卿之病患沈篤,深用慮念,體前日之勤旨,念寡人之思想,卽出論理,用副日夕顒若之望。仍傳曰,遣史官傳諭。原箚見下
持平具命奎疏曰,伏以臣,冒居言地,凡五六朔矣,言議巽劣,未嘗效一日之責,追思至今,惶愧冞切。況此所叨,職任尤重,以已試蔑效之蹤,萬無堪承之望,而黽勉行公,已過累日,臣實自悚,人謂斯何?且臣所患脚痺之症,頃因墜馬重傷,數月調治,尙未快愈,行步之際,跛曳欲仆,拜跪一節,尤難如禮,旣失儀容。且駭瞻視,以此病狀,亦難出入於深嚴之地,伏乞特加矜察,卽賜遞改,以便公私,不勝幸甚。臣於近日事,實有所慨惋者,而强自成默,意亦有由,蓋以都政已定,不宜復有撓爭也。旣有所懷,不敢終隱,略此附陳,惟聖明裁察焉。噫,天下之法,莫有嚴於誅亂,人臣之職,莫有急於討逆,誅討而不急且嚴,是率中國爲夷狄,棄人類爲禽獸,此仲尼所爲懼,春秋所以作也。近日鞫廳之討治逆囚,其嚴乎,劣乎?其急乎,緩乎?向非臺閣隨事論爭者,國賊之自出獄門,亦已久矣。臺官力而拘諸獄,鞫廳暫而免諸梏,以至大臣箚三上,而猶不知止,況且鞫體,旣不嚴密,言語易至流通,外議云云。雖未必盡然,而人心之憤鬱,固其所也,自判金吾辭病不出之後,鞫獄之無端停廢,凡幾月矣。黽勉赴衙,容易罷坐,乍開乍輟,殆同兒戲,賊無吐實之理,獄無可了之日,是何擧措,是何道理?輿疾討賊,非所望於重臣,而旣出之後,如是前却者,抑何故也?雜科試才,與逆獄覈討,輕重如何,而敢請停鞫,捨此就彼,內局提擧,與獄官相妨,古例爲然,而重臣之求除其任者,意何居焉?非有所利,而違例以求者,其果不出於圖免金吾之計乎?聖上旣以勿辭,爲批,而大臣之箚請許遞者,終未免曲副其願,重臣平日尊國體,杜請囑之意,果安在哉?噫,追報一款,事體至重,人之意見,本自不同,各論所見,固無不可,而至若重臣之向日一疏,全無着落。旣許其立祠豐享,而至於名號,則斷之以不必擧論,是何典禮,是何義理?祠旣立矣,神獨無號,則其將祭於無名之虛祠乎?祭於無名之祠,而曰是爲吾君追報私親之地,其果成說乎?惟其好名之心太勝,而不知推吾愛君之誠,以及吾君思報所生之恩,豈不悖哉?若其九次違牌,偃蹇自大之習,猶爲細故,不必覼縷也。前後擧措如此,而不一警治,則臣恐國綱,無以振肅,昔在仁廟朝,朝臣以至日停鞫之意,陳疏,而仁廟不許,蓋以國賊,不可一日緩治也。今番以雜科廢鞫,前所未聞,況廢鞫設政,尤是意外,世間天下,寧有將逆獄,作閑漫看,遷延時月,不卽了當者乎?事已過矣,言之無益,臣常嘅然於此,故敢此略陳,以爲後日之戒。夫聽言之道,但當觀其理之得失,而爲從違,不當視其人之貴賤,而爲進退。是故,聖人擇於狂夫,先民詢於芻蕘,君人者,若失此權衡,則無以折衷乎群言,而是非得失,易以相混。向日大臣之箚,未見其果合於理,而乃以言不見用,陳箚辭職,與新進一臺官,較量輕重,臣竊惜之也。伏願殿下,堅守權衡,無爲衆說所撓。凡諸臣僚之言,無間親疎,必以義理裁斷,使公議流行,人心悅服也。噫,卽今可言者,非止一再,而臣本罷劣,辭亦短拙,草草說去,有欠直切,此則臣之罪也。敢望殿下,留神澄察焉。臣無任屛營祈懇之至云云。批答見下
領議政趙泰耉箚曰,伏以臣於日昨箚本,備陳病難復起之狀,以冀矜允,及奉批旨,特愍其久而沈篤,至敎以深用慮念,臣讀之未半,不覺感激涕泗。第此職名,未蒙許遞,又以安心勿辭,卽出視事,弘濟于艱難爲諭,是聖明,雖已知臣病之沈篤,猶未盡燭於委頓之至此,設或有一分强起之勢,而有此勉出之敎,臣於此,益不勝抑塞悶迫之至。夫臣之渴病調治,今幾月矣,全荷聖上愛欲其生之德,許以長暇,濟以藥餌,臣之至今得不死者,皆上之賜耳。如使臣,有可以自力造朝之望,則何敢一味偃息,爲圖便身計之念哉?況今民事孔哀,國計茫然,朝綱未振,百度泮渙,時艱溢目,康濟無策,左揆在野,而招徠雖勤,尙遲幡然之期,右揆獨賢,而鞫獄未完,不遑廟堂之務。臣則委身床席,殆至半年,大小國事,都不免在家不知,獨使至尊,憂勞於上,每誦前日聖批中蹙蹙靡聘,不覺嗚咽之敎,輒爲之夙夜憂歎。感奮思勵,庶殫盡瘁之節,少效涓埃之報,而奈臣疾病,日就危惙,桑楡晩圖,已矣無望,丘山恩造,莫能仰酬,言念及此,第增悲咽,申諭至斯,無以起身趨命,玆不得不復此哀籲。伏乞聖慈,俯察臣病之終不可出而供仕,將臣相職,夬許鐫免,仍收承旨偕來之命,使臣得以隨便調息,安意就盡,不勝幸甚,臣無任煎迫祈懇之至。取進止。批答見上
上在昌德宮。停常參·經筵。
下直,越松萬戶朴師脩。
大妃殿·大殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰,知道。
藥房副提調臣任舜元啓曰,伏未審夜來,聖體調攝,若何?湯藥連爲進御,而寢睡·水刺之節,日益加勝乎?大妃殿氣候,亦復何如?今日臣率諸醫入診,詳察症候,宜當,不勝憂慮,敢來問安,竝此仰稟。答曰,知道。湯藥進御,寢睡·水刺之節加勝矣。慈殿氣候安寧矣,勿爲入診。
朴熙晉啓曰,大司憲李世最呈辭,執義李重述,掌令徐宗廈,持平尹東洙在外,掌令朴徵賓被論,持平具命奎上疏未承批。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李順坤,以御營中軍軍兵等,中日試放事,南小門洞晝仕進去之意,敢啓。傳曰,知道。
藥房再啓曰,卽伏聞王世弟入侍醫官李時聖·方震夔所傳之言,王世弟自數日前,有外感之候云。臣不勝驚慮,率諸醫卽爲入診,詳察症候,議定當進之藥,宜當,惶恐敢啓。傳曰,勿爲入診,問于入侍醫官,議藥,宜矣。
朴熙晉啓曰,正言柳綏引避退待,今已經宿,而本院無行公之員,尙未處置,除陳疏未承批人員外,正言金重熙,卽爲牌招處置,何如?傳曰,允。
又啓曰,左承旨任舜元同姓四寸弟進士達元身死,服制出繼降等,已行四日,出仕,何如?傳曰,允。
又啓曰,廳中之苟簡,未有甚於近日,承旨有闕之代,以在京無故人,今日政差出,仍卽牌招察任,何如?傳曰,允。
有政。吏批,行判書李光佐出在江上,參判鄭齊斗在外,參議李明彦進,同副承旨鄭楷進。
吏批啓曰,判書李光佐,因臺疏出在江上,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,新除授南原縣監李浡呈狀內,今年七十,自在應遞之科,斯速入啓處置云。年限旣過,在法當遞,改差,何如?傳曰,允。
以金東弼爲承旨,權益寬爲獻納,沈檀爲判義禁,李台佐爲內醫提調,尹㝚爲兼司書,朴澄爲判決事,柳弼垣爲修撰,朴溟羽爲定州牧使,崔必蕃爲長興府使,金沆爲漣川縣監,李敏好爲宗簿主簿,南就明爲大司諫。兼持平李眞淳減下,鐵原府使崔道章,仁同府使李徵瑞,仍任事承傳。
兵批,判書李肇陳疏,參判金致龍病,參議朴彙登進,參知鄭思孝病,同副承旨鄭楷進。
兵批啓曰,新除授兼司僕將李彦祥,前任定平府使,旣已仍任,加資依例還收之意,敢啓。傳曰,知道。
副司直柳鳳徵,副司勇任瑞鳳單付。
藥房提調臣李台佐,副提調臣任舜元啓曰,伏聞王世弟入診醫官所傳之言,則自三四日前,微有外感之候,脈度沈微,且有頭疼眩暈之候,水刺亦甚厭進云。卽與諸御醫,反復商議,則皆以爲,此由於內傷挾外感之致,柴胡雙解散元方,柴胡減五分,半夏·人蔘各加三分,更加天麻一錢,防風七分,連爲進服,牛黃·金銀花茶,間間調進,宜當云。此藥三貼,卽爲劑入,牛黃一部,亦爲封入之意,敢啓。傳曰,知道。
鄭楷,以弘文館言啓曰,副修撰李承源,昨日違牌,旣有只推之命,新除授修撰柳弼垣,竝卽牌招察任,何如?傳曰,允。
以左副承旨金東弼牌不進,罷職傳旨,傳于朴熙晉曰,推考傳旨捧入。
以修撰柳弼垣,副修撰李承源牌不進,罷職傳旨,傳于朴熙晉曰,推考傳旨捧入。
兪命凝書啓,臣於頃者,以領議政趙泰耉偕來事,奉命來住,而大臣詣闕下時,仍爲隨到矣。卽今大臣病勢,一向沈篤,舁歸私次,臣亦隨往之意,敢啓。傳曰,知道。
朴熙晉,以禮曹言啓曰,卽接典醫監所報,則本監所屬貢物人等,受價宣惠廳,海西所納御供人蔘·牛黃·麝香·鹿茸·熊膽等五種,年年無弊進排矣。今者黃海監司李眞望,以其藥價米五百石,自本道貿納藥材,取其贏餘,以補賑資之意,狀請,自該院覆啓蒙允云。蓋此御供藥材,曾自海西上納時,監採官及審藥等,刁蹬濫捧,貽弊貽怨,罔有紀極。故戊子年本道詳定時,以米折定,上納京廳,自京廳,仍作貢物,擇定主人,逢授備納,一如三南大同之例者,旣出於本道從民願狀請之事,而今又因本道狀請,還給本道,則朝家政令之顚倒,已不可言,而監採官等濫徵之弊,必復如前,京中貢物人等,前此預受之米,至於六百餘石。若且還徵,則不但呼冤滋甚,當此都民赤立之日,萬無徵出之勢,而仍念大同設立之規,專爲本道民弊,而都民生理,亦以此資賴,今因一時賑資,猝然變更,恐或失當。況其貿藥贏餘,其數想必不多,其爲賑資,亦不大段,爲此變通,尤涉輕遽,不得不據實仰報,御供藥材,令京中貢物人等,依前進排事,入啓變通云。此等藥材,當初因監採官之作弊,醫生輩之難堪,自本道狀請,設立大同,則實爲京外便民之政。以一時賑資,還給本道,則監採官之操縱,必復如前,貢物人之預受還徵,其勢誠難者,實有如所報辭緣,而詳定後永作貢物者,便成一定之制,決不可續續變改,依前定奪,使其貢物主人,仍爲進排之意,惠廳及本道監司處,分付,何如?傳曰,允。
又以禮曹言啓曰,討逆文武科庭試吉日,旣已推擇啓下矣。庭試處所,例設於時御所殿庭,而近年以來,或設於仁政殿,或設於春塘臺,科次於仁政殿矣。今番則何以爲之?敢稟。傳曰,春塘臺施行。
又以禮曹言啓曰,今此藏氷時,西氷庫四梗主梗官,例以本庫別提·別檢,差定啓下矣。卽今本庫別檢未差,代以假差主梗官二員中,平市署奉事沈溥,主梗官別單中,姑爲塡差,本庫別檢差出間,使之始役,何如?傳曰,允。
平安監司,以王大妃殿冬至方物中,剪子·引刀,無端闕封,惶恐待罪事,馳啓矣,傳于朴熙晉曰,勿待罪事,回諭。
統制使,以生靑魚限內不得封進,惶恐待罪事,馳啓矣,傳于朴熙晉曰,勿待罪事,回諭。
朴熙晉啓曰,卽者右議政崔錫恒,又使錄事,還納命召,何以爲之?敢稟。傳曰,更爲傳授。傳于朴熙晉曰,右議政處,遣承旨敦諭。
朴熙晉啓曰,右議政崔錫恒處,命召更爲傳授事,命下矣,城門垂閉,待明朝傳授之意,敢啓。傳曰,知道。
司諫金始㷜啓曰,臣於日昨,略陳短疏,固知草草數語,不槪聖心,而恭俟累日,迄未承批,旣愧且惶,一味縮伏矣。得伏見長僚疏本,則以獨論兪崇,不論韓重熙,斥之以察小遺大,首發僚臺,旣以此引避,則臣以連啓之人,獨難晏然,請命遞斥臣職。答曰,勿辭。
正言金重熙啓曰,臣以門黜罪人兪崇極邊遠竄事,屢次連啓矣,今伏聞長僚疏中,詆斥非常,至以察小遺大,爲言,臣竊瞿然也。夫韓重熙之諉以臺啓之方張,繳還再下之備忘者,其爲情狀之痛惋,果如長僚之所云,而臺閣論人之道,隨其聞見,或先或後,則當初發啓之時,一論一否,豈有輕重於其間,而至於兪崇,則聨箚旣入之後,欲探聖意之淺深,敢以大臣之意如此,此箚子還下宜當之意,肆然陳啓,略無顧忌。其和應凶逆,愚弄君父,此何等罪犯,而今者諫長,曲恕以循例稟啓,乃疑其擬律過重者,抑何心哉?夫所謂循例云者,乃是應行公事,循例出納之謂也。至若疏章,則元無旣入之後,更請還下之規,今此兪崇之請下聨箚者,果據何例,而乃謂之循例耶?況四凶之箚請節目者,乃是動搖天位之計,則處分未下之前,渠何敢違例請下,而其出其納,一任四凶之指使耶?此而謂循例稟啓,則四兇聨箚,亦可謂之應行節目耶?臣恐長僚此言,未免大錯也。今以僚臺處置,承牌來詣,而臣之被斥,與僚臺無異,顧何敢可否於其間哉?請命遞斥臣職。答曰,勿辭。
持平具命奎啓曰,臣本弱植,性又樸遫,不識苟容之態,徒知無隱之義,妄陳一疏,果觸衆怒,早晩顚沛,固已自料,卽伏承聖批,以侵斥大臣,略無顧藉,良可異也爲敎,臣伏不勝惶蹙之至,大臣平日誠心體國,人孰不知?及夫按鞫之初,奮忠任怨,使獄事就緖,是誰之力,而奈之何近日以來,前後諸箚,諸囚議獻,漸不如初,多拂群情,此臣疏之所以發也。在大臣取善之道,宜不厭聞,翕受人言,而反引泛論之頭辭,强以爲咎,又取重臣之過失,必欲替當,如臣淺見,曾所未料。至若畢竟勘斷之語,待其蹴迫之云,尤是意外,臣疏尙在,今可按覆,何嘗有一毫勘斷迫蹙之意耶?臣竊未曉也。且臣於諫長之疏,尤有所嘅惜者,重臣之向日擧措,人莫不憤惋,而一世趨風,莫之或忤,私室之間,竊相譏議,朝廷之上,莫敢發口,若此不已,則竊恐阿好成風,讜言無聞,放肆無憚,而莫之禁也,此臣所以深嘅於心,而不得不一言者也。果使臣疏,不叶於公議,則居言責者,必當逐條詳辨,明覈是非,罪在重臣,則論重臣,罪在臣疏,則斥臣身,可也。今諫臣,不此之爲,泛以句斷·抑勒等語,鑿空爲說,求罪於是非之外,其果以服人心而杜人口乎?噫,規避按獄,故緩討逆,何等罪過,而諫臣,乃反歸之於一時之差失,而不過爲一微事,人心之陷溺,胡至於此?諫臣之曲護重臣,宜無所不用其極,而猶未敢全然掩遮者如此,亦可見一段公心之未泯也。噫,如使重臣,知公議之可畏,而改圖矯轍,悔往戒來,則臣疏所論,未必不爲頂門上一針,今諫臣之不顧是非,極力營護,沮臺閣之公論,導一世之諛風,使不敢誰何於重臣者,抑何心哉?若重臣所論追報一款,尤有所痛駭者,夫追報私親之擧,自是天理人情之所不可已者。當初聖上,一循公議,參酌情禮,意在難愼,不踰分限,在廷之臣,更無異辭,則重臣之忽創新見,强生橫議者,抑何意也?昔在先朝,葬用嬪禮,刊諸譜牒,而重臣曾於此時,無片言半辭略陳當否,且此追報之擧,果犯私厚之嫌,則當初議定之時,亦何不卽陳所見,而乃於成命旣下之後,投進一疏,語多乖謬,其疏所謂不如仍而置之之爲至當者,臣未知其所欲仍者,果何事也?其言旣甚謬戾,則其心固可劈破,見用與不見用,非所可論矣,臺閣之隨事論斥,乃其職耳。若事關私親,則不論當否,一切斂避而不敢言,然後方可謂得臺閣之體耶?臣疏中將祭虛祠云者,有何彷彿於告訐,而今者諫臣,脅勒粧撰,且插入逢迎承順,婦寺君子等語,一以爲詬辱之資,一以爲箝制之計,豈不悖哉?噫,不念顧復之恩,橫生反常之論,然後可以爲君子事君之忠,而推臣子愛君之誠,成吾君報親之心者,反未免爲婦寺之歸耶?語係秉銓之重臣,則悖公義而護之,事關君父之私親,則拂天理而斥之,義理之晦塞,胡至此極?且臣尤有所未曉者,近日朝紳之迭上疏啓,自相攻擊者,未見其盡出於是非之公心,則此亦臣之所深惡也。臣疏所陳,何嘗有一毫過激之語,而今諫臣,急於構臣,囫圇爲說,必欲驅臣於無端起鬧之科,其心所在,誠未可測也。臣旣承嚴批,且被大臣·諫臣無限侵辱,更何顔面,一刻仍冒於臺次乎?請命遞斥臣職。答曰,勿辭。
鄭楷啓曰,司諫金始㷜,正言金重熙,持平具命奎再啓煩瀆,退待物論矣。傳曰,知道。
上在昌德宮。停常參·經筵。
申時,日暈。
大妃殿·大殿·中宮殿·世弟宮·嬪宮,政院·玉堂問安。答曰,知道。大妃殿·中宮殿,藥房問安。答曰,知道。
藥房提調李台佐,副提調任舜元啓曰,伏未審夜來,聖體調攝,若何?湯藥爲進御,而寢睡·水刺之節,日益加勝乎?大妃殿氣候,亦復何如?今日臣等,率諸醫趁早入診,詳察症候,宜當,王世弟外感之候,湯藥進服後,其有差減之勢乎?臣等亦當率諸醫入診,詳察症候,不勝憂慮,敢來問安,竝此仰稟。答曰,知道。慈殿氣候安寧,湯藥連爲進御,寢睡·水刺,日益加勝矣。勿爲入診,世弟湯藥進服,而症候一樣矣。勿爲入診。
藥房口傳啓曰,本院問安批答,有世弟宮亦勿入診之敎,而症候一樣,則臣等雖不敢更請入診,而醫官則不可不入診,詳察症候,敢稟。答曰,知道。
朴熙晉啓曰,明日小寒,日暖間視事,頉稟。傳曰,知道。
鄭楷啓曰,大司憲李世最上疏入啓,執義李重述,掌令徐宗廈,持平尹東洙在外,掌令朴徵賓被論,持平具命奎,避嫌退待。今日以監察茶時之意,敢啓。傳曰,知道。
兵曹口傳政事,副司直沈檀單付。
朴熙晉,以弘文館言啓曰,修撰柳弼垣,昨日違牌,旣有只推之命,更爲牌招察任,何如?傳曰,允。
任舜元,以戶曹言啓曰,依傳敎,右議政崔錫恒來十二月朔祿俸,更爲輸送于彌沙里所住處,則以爲,情地窮蹙,待罪郊外,常廩不敢祗受,方深悚惕矣,更爲輸送之命,又下於此際惶感之極,罔知攸措。顧此俟譴之蹤,萬無捧留之理,又不得祗承恩命,伏地惶隕,不知所達云,祿俸又不領受,何以爲之?敢稟。傳曰,更令倉官輸送。
假注書韓師得,臣承命馳往于楊州彌沙里村議政府右議政崔錫恒所住處,傳授命召,則以爲,席藁郊次,情地窮蹙之中,所納命召,隨卽傳授,往復之際,已過一旬。此非荒郊俟譴之臣,所敢冒受,而旣納還授,今已十度,臣罪未勘之前,無非如此,到此地頭,一倍惶悶,毋寧姑俟勘罪之日,以爲奉納之計,惟願速賜處分,少安私分,不勝幸甚云矣,敢啓。傳曰,知道。
任舜元·朴熙晉啓曰,卽見忠淸監司李宜晩狀啓,押送罪人權盡性,其所納文書封進矣。請對之意,敢啓。傳曰,書入。
朴熙晉啓曰,卽接月令醫官金世顯手本,則時囚罪人尹得仁,重得傷寒,咳嗽等症,日漸有加,食飮全廢,元氣澌綴,實有死生之慮云。自前罪人病勢如此,則有保放救療之規,敢此仰稟。傳曰,依爲之。
又啓曰,卽伏見忠淸監司李宜晩狀啓,則石城縣囚推御寶僞造罪人權盡性,同推施刑之際,稱以欲爲告變云,而石城縣及營門,俱有書納小紙,竝爲封進,權盡性定將校押送,故臣等坼見封書,改封以入,而罪人盡性,則爲先出付義禁府之意,敢啓。傳曰,知道。
又啓曰,罪人權盡性出付禁府事,旣已命下矣。禁府堂上,卽當牌招,而今已夜深,待明朝牌招,以爲窮問之地,何如?傳曰,允。
以修撰柳弼垣牌不進,罷職傳旨,傳于朴熙晉曰,推考傳旨捧入。
鄭楷書啓,臣承命敦諭于楊州彌沙里村右議政崔錫恒所住處,則以爲,臣負犯至重,席藁郊次,鈇鉞之誅,日夕顒俟。不意今者,近侍遠臨,來宣恩旨,十行溫音,辭旨隆渥,勅勵交勉之意,藹然於絲綸之表,三復莊誦,不覺感淚之交逬也。當此國勢危惙,朝象泮渙之日,區區憂國之忱,不以進退而有間,言念及此,中夜無寐,臣之所遭,如有一分可强之勢,則豈敢頑然不動,以孤我聖上勤懇之至意哉?顧此荒郊俟譴之蹤,罪名未勘之前,萬無重入修門之理,恩諭之下,末由祗承。伏地惶悚,氷炭交中,加以病狀危苦,伏枕涔涔,言不盡意,容俟神氣稍定,更暴情懇云矣,敢啓。傳曰,知道。
領議政趙泰耉箚曰,伏以臣於昨夕伏枕奄奄之中,伏承史官傳宣聖批,旣愍念賤疾,辭意勤摯,復敎以思想顒若之旨,使之卽出論理,無狀小臣,乃蒙恩私,至此之極,伏地感泣,不省死所。如使臣,少有一分起動之望,則承此隆異之恩,何敢不卽起趨命,診候於靜攝之中,以伸臣子之忱誠哉?第此尸居餘氣,轉側須人,咫尺禁門,運身無路,只自瞻天悲泣,不知所以爲懷。臣始伏聞聖候未寧,驚惶憂煎,不計死生,擔舁進伏於闕外者,只是就近藥院,爲承聞起居與議藥之便,而觸冒風寒,病情益劇,浮氣漸滋,脹勢日加,昏昏涔涔,漸惙轉甚,人之見之者,莫不危慮。幸今聖候,日臻康復,藥院提擧,亦已新差,而顧臣將死之喘,澟澟朝夕,不得不舁還私次,以爲湯焫之計。如或賴天之靈,幸以不死,則亦豈無奔走効力,以償宿願之日哉?目今朝著一空,國事泮渙,伏想聖心,憂惱多端,淹病在床,末由應命,有臣如此,生不如死。伏乞更加敦勉右相,俾卽造朝,許解臣職,專意調治,以尋生路焉。臣之此病,非時月可瘳之症,而近侍相守,殆過一望,病中惶悶,尤無所屆極,亦乞召還承宣,使無恩命之屑越,千萬幸甚。臣無任悶迫懇祝之至。取進止。答曰,省箚具悉卿懇。前箚之批,罄悉至意,更何多誥?噫,當艱虞溢目之會,以體國之誠,袖手恝視,則言念及斯,奚但嗚咽而已哉?須體飢渴之旨,念古人盡瘁之義,卽出視事,用副至望。仍傳曰,遣史官傳諭。
上在昌德宮。停常參·經筵。
下直,開雲萬戶朴文道,西平萬戶鄭義昌,植松萬戶崔斗弼,永登萬戶卞炯。
大妃殿·中宮殿·世弟宮·嬪宮,政院·玉堂問安。答曰,知道。大殿,政院·玉堂問安。答曰,知道。勿爲問安。大妃殿·中宮殿,藥房問安。答曰,知道。
藥房提調李台佐,副提調任舜元啓曰,伏未審夜來,聖體調攝,若何?湯藥連爲進御,而寢睡·水刺之節,益復加勝乎?大妃殿氣候,亦復何如?今日臣等,率諸醫入診,詳察症候,宜當,王世弟外感之候,湯藥進服之後,其有差減之勢乎?臣等亦當率諸醫入診,詳察症候,不勝憂慮,敢來問安,竝此仰稟。答曰,知道。湯藥進御,寢睡·水刺之節益勝,而慈殿氣候安寧矣,勿爲入診。世弟氣候少減矣。亦勿入診,醫官入侍,宜矣。
鄭楷啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,大司憲李世最陳疏未下批,執義李重述,掌令徐宗廈,持平尹東洙在外,掌令朴徵賓被論,持平具命奎避嫌退待,今日以監察茶時之意,敢啓。傳曰,知道。
兪命凝啓曰,臣以偕來事,進往于領議政所住處,大臣今方入來,臣先爲入來之意,敢啓。傳曰,知道。
朴熙晉啓曰,罪人權盡性,纔已出付禁府矣,旣是上變,則卽當設鞫嚴問,而前日鞫廳,尙未罷撤,移送鞫廳,何如?傳曰,允。
知義禁李肇,同義禁金始煥牌不進,推考傳旨,纔已捧入,而俱以前疏之未承批,不爲承牌,事甚未安。鞫獄開坐緊急,竝更爲牌招,何如?傳曰,知道。
又啓曰,罪人權盡性移送鞫廳事,命下矣。所當卽爲開坐鞫問,故金吾堂上,纔已出牌,大臣當爲進參,而領議政趙泰耉,身病尙今沈重,右議政崔錫恒所住處,雖曰近城之地,係是郊外,不得循例命招,何以爲之?敢稟。傳曰,史官敦召。
鄭楷啓曰,勅行壓境,西路守令,不可不急急差送,三登縣監罷黜之代,令該曹口傳差出,明日內給馬發送,何如?傳曰,允。
吏曹口傳政事,以李宜揆爲三登縣令。
朴熙晉啓曰,勅行牌文,今已入來,兩西及京畿三道未赴任守令,除署經給馬,明日內催促發送,何如?傳曰,允。
鄭楷啓曰,大臣·備局堂上,來詣請對矣。傳曰,引見。
又以兵曹言啓曰,勅使時,館所立待馬,例以三南驛馬,輪回立待矣。今此傳訃勅使時,以慶尙道初面驛馬限六匹,開月十一日京中逢點之意,本道監司處,撥馬知委,何如?傳曰,允。
又以兵曹言啓曰,今此傳訃勅使出來時,平安道補把咸鏡道驛馬四十匹,黃海道補把江原道驛馬二十匹,急急分定,罔夜入送之意,西道監司處,撥馬知委,何如?傳曰,允。
任舜元,以賑恤廳言啓曰,本廳郞廳鄭勗先,今番都目政,除授繕工副正矣。本廳係是權設衙門,以實職人,兼察郞廳,旣有受敎,在前以繕工副正,兼行郞廳者,亦有其例,而今此鄭勗先,連呈辭狀,至以兼察兩職,爲未安,曠日引入,無意行公,事甚不當。況且本廳財穀,近甚耗竭,明春救荒之策,專委此人,方此某條經紀,則其不可付諸生手也,明矣。繕工副正鄭勗先,依前例使之兼察本廳郞廳,何如?傳曰,允。
鄭楷,以備邊司言啓曰,勅使之行,如是急遽,西路驛馬補把之擧,勢所未及。京畿及兩西驛馬不足之數,以刷馬雇立,宜當,令該曹,以此分付諸道,何如?傳曰,允。
又以備邊司言啓曰,今此勅行,乃是傳致皇帝之訃,接待之禮,依辛丑已行之例,令該曹詳考前規,應行節目,斯速磨鍊,各處迎慰使,安州以前,勢所未及,而黃州以東,則不可闕焉。亦令政院,考出辛丑日記,稟定,何如?傳曰,允。
又以漢城府言啓曰,內藏氷之時,例以沿江山底居民,毋論士夫·常漢,每戶氷六丁式伐納,而事係御供,與他尋常坊役,輕重自別。故常時不應坊役之類,扈輦隊·烽軍·扈衛·守禦·摠戎·三廳軍兵及御營·守禦·摠戎等廳在家軍官,各衙門諸色匠人,司僕諸員,外居驛卒·漁夫·津夫,流霞·夢賴兩亭基址內居民,延曙碑閣直等,曾已稟啓變通,一體應役矣。其後因諸各司草記,或有蠲役之故,民戶大縮,以若干氷丁,無以盈庫,殊甚悶慮。民戶蘇復間,依庚子年定奪,姑爲出用,俾完大役,宜當,惶恐敢啓。傳曰,知道。
又以弘文館言啓曰,修撰柳弼垣,昨日違牌,旣有只推之命,更爲牌招察任,何如?傳曰,允。
又啓曰,修撰柳弼垣牌招事,命下矣,家在城外,城門已閉,待明朝出牌之意,敢啓。傳曰,知道。
又以禮曹言啓曰,皇帝訃音猝至,擧哀成服等節目,當依五禮儀磨鍊,而取考癸未·辛丑兩年謄錄,則勅使未入京前,已爲擧哀,成服則行於勅使入京之後,今亦依此擧行,而聞訃卽日擧哀一款,則卽今日勢已晩,勢未及周旋,明日卯時,擧哀,宜當,以此擧行,何如?傳曰,允。
又以禮曹言啓曰,今此擧哀時,儀註當爲磨鍊,而自上方在靜攝中,王世弟亦在調攝中,依癸未年例,殿下具白袍·翼善冠·烏犀帶,王世弟具素服·翼善冠·黑角帶,自內行禮磨鍊,而宗親·文武百官,以淺淡服·烏紗帽·黑角帶,行禮於仁政殿庭事,知委擧行,何如?傳曰,允。
假注書韓師得書啓,臣承命馳往于楊州彌沙里村議政府右議政崔錫恒所住處,傳宣敦召,則以爲,伏聞急書上聞,按治無人,因政院稟啓,至有遣史官敦召之命,其爲驚心,何可盡達?在臣分義,固當竭蹶趨承之不暇,而顧臣所遭,實非等閑規警之比,方在席藁待罪之中,萬無自同恒人,重入修門之理,特敎之下,終未得祗赴,惶霣之極,罔知攸措。當以一疏,更暴情懇云矣,敢啓。傳曰,知道。
副修撰趙翼命箚曰,伏以正言柳綏,以臣云云。措語見上司諫金始㷜,以臣云云。措語見上正言金重熙,以臣云云。措語見上持平具命奎,以臣云云。措語見上竝引嫌而退。隨聞輒論,臺例卽然,忽地起鬧,在我何嫌?旣與同避,全沒本事,有乖臺體,勢難仍在,所論亦重,何較先後?言涉曲恕,不足爲嫌,抗疏論列,所執旣重,批旨臺言,何必爲嫌?請正言柳綏·金重熙,持平具命奎出仕,司諫金始㷜遞差。取進止。答曰,依啓。
壬寅十一月三十日申時,大臣·備局堂上請對入侍時,領議政趙泰耉,工曹判書趙泰億,兵曹判書李肇,戶曹判書李台佐,判尹尹就商,同副承旨鄭楷,假注書洪聖輔,記事官申致雲·尹容。上御熙政堂,承·史先以次入侍。小選·小宦,入告領議政趙泰耉行步不利,難於入侍之意。上命司謁,扶腋入時,遂扶腋入來,曲拜時亦扶腋矣。泰耉遂進伏前席曰,日氣陰寒,靜攝中聖體,若何?上曰,無事。泰耉曰,藥院批答,以寢睡水刺,日漸差勝爲敎,水刺一日所進幾次,而多少幾許乎?臣欲知之,敢此仰請矣。上曰,一日二次進御,而二三合式矣。又拜曰,小臣之病,屢月濱死,頃日聖候未寧時,只有副提調,而病勢方在危苦中,不能自力入來,爲便承候議藥之節,擔舁來留於闕下矣。何幸聖候,旋卽差勝,而提調亦爲差出,故退歸私次,以爲湯焫調治之計,而此際世弟有病患,曷勝驚慮?聞今日入診醫官之言,則世弟症患,無顯減之效,水刺亦未復常云,而提調未得一番入診,事甚未安。明日,卽大朝進御湯藥,更爲議定之日也,小臣退出後,雖夜,進去鞫廳,將不得入侍,而提調當請入診,伏望必許其入診。世弟宮亦令入診,以爲診察議藥之地,何如?上曰,唯。戶曹判書李台佐曰,大朝前劑入湯藥,當盡於明日矣。明日則依大臣所達,入診後議定繼進之藥,世弟宮,亦爲入診之意,敢達。上曰,唯。泰耉曰,大妃殿氣候,連得安寧,實爲多幸,而常時元氣虛弱,在前夏月,則每進生脈散,冬月則進瓊玉膏矣。頃日以此,言于提調,令醫女入診後,議進瓊玉膏當否之意,仰達蒙允,而自大妃殿,有勿爲入診之敎,而瓊玉膏亦勿劑進爲敎,卽今氣候虛實之如何?可進之藥,尙不得議定,臣等待罪保護之地,其爲憂悶,如何盡達?明日則大妃殿,亦令醫女入診,如有議藥之事,議定當進之藥,宜當,敢此仰達。台佐曰,大妃殿氣候,未無未寧之候,而常時每進扶元之劑矣。近來此等藥物,久未進御,頃日又有勿爲入診之敎,瓊玉膏尙未議定,明日則令醫女入診後,議定劑入,何如?上曰,依爲之。泰耉曰,上候今番,則雖是一時偶感,而本來有火濕,夏則宜用治濕之藥,冬則當進淸火之劑,而常時藥物,不許進御,每以爲悶矣。今番幸得連進湯劑,而大凡病旣形顯之後,雖用藥物,未易責效,此後議定長服之劑,連爲進御之意,敢達。上曰,唯。
泰耉曰,前鞫未罷,自湖西,又有上變人上送者,事之虛實,姑未及問,而其爲驚心,當如何哉?且伏見西路狀啓,則胡皇康寧云矣,意外喪出,勅行牌文來到,西兩洊飢之餘,客使壓境,其憂誠不細矣。皇帝在時,顧恤我國自別,故臣於昔年奉使入去時,聞之通官輩,皆稱朝鮮皇帝云,其各別顧護之力,蓋如此矣。今其國不預建太子,而遽爾喪出,五公子爭立之患,勢所必至,彼中有事,則必有延及我國之慮。西路事,豈非可虞之甚者乎?今此請對,非欲汲汲有所作爲,而令西路常加留意於軍務等事,似不可已,臣等退出後,當商確稟達矣。上曰,唯。
泰耉又曰,國事之可虞如此,而不幸年事洊飢,上年則田穀稍登,故民得以僅僅生活,而至於今年,田畓各穀,俱被慘凶,未及歲飜,已有流離顚連之患。書曰,國依於民,未知今日,將何以救活斯民,而得與爲國乎?在前雖値凶荒,自朝家猶有周給之道矣,目今國儲罄竭,中外蓄積之有不贍之歎,久矣。百爾思量,拯活無策,此際朝象泮渙,不成貌樣,小臣病勢如此,不知死在何日,所恃者唯右相,誠心體國,獨賢王室,十朔按獄,曾無言病之日,而意外臺疏,致有去朝之歎,臣旣以敦召之意,陳箚仰請,而國家有人,而後可以爲國。右相各別敦勉,使之卽速入來之意,敢達。上曰,右相各別敦召,可也。
泰耉又曰,吏判今番事,雖或未盡以致人言,而如許之臣,豈易得哉?當此西路虞憂之日,可與議事之人,不可使久留江外,各別勉出,使卽入來,似宜。且金一鏡雖有語言間不審之事,在國家,終非可棄之人,自上有勿待命之敎,而尙留金吾門外云,此亦勉出,何如?
台佐曰,大臣以國勢揑扤,有所陳達矣,我國以海外偏邦,連値凶歉,財穀蕩竭,雖無外憂,尙有懍懍之慮。況昨今年事洊飢,誠有朝不保夕之憂,生民不能安堵,父子至於不相保,而此際康熙喪出,且其國本未定,諸公子各擁强兵,必有爭立之患,卽今彼中,必大亂矣。曾在先王朝,臣在玉堂時,有武臣別樣調用之敎,臣以康熙生時,我國固無可憂,而康熙死後,則必有楚國君臣,且苦兵之患等語,有所陳白,則先王下敎曰,尹趾完每言此事矣,今爾所陳,又如此,西北人才,各別調用宜當之敎,臣常欽誦此敎矣。卽今康熙之喪遽出,彼中若有亂,而不歸寧古塔,則必將鏖兵於我國,言念及此,誠可罔措。今雖不能措置某事,而君臣上下,惟當同心區畵,申飭邊備,固結人心,而最是國儲罄竭,實有所憂。臣於今番覲行,歷過廣州而聞之,則南漢軍餉,近甚耗縮,見今所存,通計雜穀三萬石內,米僅一萬石云。江都軍餉元數十六萬石,而臣之初任時,雖不備十六萬之數,猶有十餘萬石。及至再任時,爲五萬石,近來連因大殺,自多未捧,僅有三萬石云。且臣待罪戶曹·惠廳,而國儲蕩然,貢物之應下者,多有未給,百官之頒料,亦將難繼。見今兩勅,次第當到,我國使行,亦將爲兩次,而經用之哀痛若此,一無可恃,所恃唯聖明在上耳。古人以三空之厄,爲憂,倉庫空,田野空,朝廷空,此之謂三空也。倉庫·田野之空虛,未有甚於今日,而領相所患,旣無行公之勢,左揆遜荒,亦無造朝之期,右相因意外人言,出往郊外,今日朝廷,可謂空虛矣,右相之遇事不避,聖明亦已照察矣。今宜各別敦勉,領相雖有身病,不能筋力奔走,而若使臥閤論道,共做國事,則其所補益,亦必弘多。雖在平常無事之時,亦當如是,矧當西事可虞之日,其可不益加留意乎?自上亦宜勅勵群下,時下備忘,使之盡心奉職,且以節損簡約,爲心,遵衛文大布大帛之儉,然後可以做得國事。昔漢文作露臺,以中人十家之産,罷之,隋文帝非令主,而亦曰朕當爲天下守財,凡爲人主,必以節儉爲先,而後雖當國家昇平之日,可免經費不足之患,區區所懷敢達。
泰耉曰,凡爲國之道,雖在昇平之日,尙儉節財,固爲聖德事,矧今西事,儘多可虞之端,脫有事變,則自多有用財之道矣。在前關西稅穀,年年留置,以爲管餉,故穀數頗優,不無推移需用之便矣。近來自京司,發賣取用,且自料辦取剩之路開,而西邊財穀,漸致耗竭,無可恃者,以軍政言之,曾前則因彼中忌諱,不敢修飭矣。自庚寅咨文之後,始得修築城池,操練軍兵,而第所謂束伍,元非可使之兵,有不足得力於緩急。臣曾任平安監司時,遍巡江邊七邑,審度嶺隘形勢,商量軍制變通,有所狀聞,而値時昇平,不得見用,故每欲因事一陳,而不果矣。大抵彼中無事之時,幸得支過,而彼中若或有變,則雖有山積之財穀,其可恃乎?顧今彼國事,難保其無憂,臣意則使西北諸郡,各以其邑作隊,萬一有變,而自義州未防,則自龍川防之,次次防遮,使各其邑,擔當備禦,則似合便宜。此雖非今明日急急措置之事,而誠宜不煩聽聞,從容區畵,至於財穀軍需,亦須念念留意,思所以儲峙豐裕之道,不害爲先事之圖,故敢達。
泰耉曰,順治皇帝辛丑正月二十九日喪出牌文出來後,陳慰使行,以二月二十日拜表矣。今亦依此例,卽速差出,趁來月內發送,何如?台佐曰,使臣當以一品差出,而領相病患如此,有難奉使。右相明年,卽七十也,年滿七十,則勿差使行,旣有先朝下敎,勢將以當品宗班差送,陳慰·進香例爲兼送,而登極後又有賀使,當爲兩次矣,竝以宗班差出,何如?上曰,依爲之。出擧條
泰耉曰,遠接使及問禮官,當急速差出,而吏曹參議李明彦,適出他不在家,下吏今方尋覓云,而尙未入來,差出事甚未安,推考,何如?上曰,依爲之。出擧條
工曹判書趙泰億曰,臣於文衡之任,有難安之端,冒上辭疏,而鄭壽期·金東弼因此相繼陳疏,以致金一鏡納符胥命,臣初非有起鬧之意,而轉輾層激,以至於此,臣心不安,尤當如何?金一鏡守禦之任,頗善爲之,而未知臺臣所聞何如而有此事也。一鏡尙今留在於金吾門外,密符亦已還授,而無意行公,且李光佐事,小臣詳知之矣。領相方帶司譯院都提調,小臣亦帶提調,而俱以病,不得行公,李光佐獨以行公,提調雜科亦重,而旣有定日,故停鞫設行,蓋出於不得已之致。且右相以都政之一向遷就,爲慮,欲使先行,而光佐以速了鞫事,徐行都政之意,至於抵書右相,以此觀之,光佐之非有緩獄之意,可知矣。至如除拜內局提擧事,則光佐之意,蓋以爲,旣除內局,不可兼帶金吾,則無寧亟遞金吾,歸之他人,使鞫事不至稽滯,都政無所妨礙矣。臺臣未解其本意,過加論斥,致有此不安之端,光佐豈是負國之人哉?雖以昨冬事言之,庭請議罷時,獨能抗論力爭,可謂有人臣大節,況此一二幾斃之餘囚,何所雇憚,而乃爲此規避之計耶?臺臣設或有不滿於意者,衆務埤遺之人,不宜若是輕論,無少顧藉,臣謂光佐,不可使一向退處江外矣。至於右相,則昨年冬,半夜排闥,忘身·徇國,盡心體國之誠,聖上之所悉燭也。意外出城,還朝無期,目今國事泮渙,憂虞多端,此時大臣,何可一向退處,自上各別敦勉,不容但已。前佐郞尹淳,文學才望,亦名流中不易得之人耳,近來疑謗,臣未知事實之果如何,而集千古之惡名,慘加彈劾,已非臺閣論人之道,況聽言觀眸,終非吉士等說,卽其父尹世喜論劾師命之語也。今以其父論人之文字,反劾其子,尤極怪異,兩司長官,亦以此事,有所疏論云,而臣亦敢達區區所懷矣。
兵曹判書李肇曰,臣與李光佐,同參鞫坐,知其本情,故敢有所達矣。光佐本欲先完鞫事,而後行大政,而六月大政,遷就至仲冬,將與臘月大政相値,此實國體所關,故大臣不得已陳箚,仍停鞫,行大政,此非光佐本意。且臺疏有欲避金吾等語,而光佐之意則以爲,鞫事未了,先行都政,則三度告由之例,不可擺却,勢將多日引入,鞫事又將遷就,未卽收殺,故欲遞解金吾之任者,亦出於爲慮鞫事之延拖,臺疏所言,實是其本情之外矣。至於西關事,小臣纔經監司,近又聞之,事多可悶,將有不能收拾之慮矣。卽今北京事如此,以事勢推之,其能無事,萬無是理,彼中有事,則我國亦將有變者,近來爲恒談矣。當此北報來到之時,猝然有申飭邊備之擧,則人心必先騷擾,擧措之間,雖難指劃,而亦不可晏然處之。軍制變通一款,前監司權,區畵狀聞,二疋身役,皆減爲一疋,一路得以均役,此事可謂便好,而時任方伯,又就其中,條陳不便,略欲更加變改,而廟堂未卽覆啓。卽今軍制未定,各邑軍兵皆無歸宿處,已經年矣。自廟堂斯速商確稟決,知委申飭於監·兵使處,似宜,詢問大臣而處之,何如?
台佐曰,今日請對,亦有都下騷擾之慮,此時又以軍務,有所申飭,則人心必將波蕩,自廟堂若以私書,通及於守令,使之留意於邊備,則似好,而至於申飭西路,則決不可矣。
泰耉曰,兵判所達,申飭監·兵使之說,不可矣。如或發關申飭,則必有騷擾之患,爲今之道,西路守令,隨闕擇差,其下去時,面加申飭,則似好矣。
台佐曰,古語云,楚國之憂方大,方今之憂可謂甚大矣。
泰億曰,我國之於彼國,雖以天文之箕尾,分野與之相同,故自前治亂安危,率多相關。彼中若有事端,則誠有可虞之端,而不可徑先申飭,致身騷擾之說,則誠似然矣。昔周宣王,內修外攘,夫致興隆之業,自上誠能內修德,收聚人才,如周宣之任賢使能,以盡外攘之方,則設有外憂,亦何患之有?是以,外攘之策,必以內修爲先矣。
台佐曰,臣在藥房,得聞北來之奇,不勝驚心。意或大臣病重,難於登對,通于兵判,欲與請對,而大臣亦聞此奇,扶病入來,故同此入侍矣。內修之說,趙泰億所達,是矣,此在殿下一身上做去矣。斥奢節財,修德勤政,收攬人才,固結民心,以爲自强之道,此正急先之務,而苟或空言無實,則徒爲無益之歸。凡我臣僚之期望於聖上者,當如何哉?値此憂虞多端之日,憂心忡忡,敢來請對,而日晷已昏,略陳其槪矣。
泰耉曰,內修之中,固結人心爲上。昔尹鐸,爲晉陽曰,繭絲乎,保障乎?曰,保障哉。遂損其戶數,固結民心,故厥後有亂,城不沈者三版,而民無反意。卽今收拾人心,無他道理,徐觀前頭,略減大同,亦或一道,而如兩西無大同之處,則稅需米量宜減給,庶爲一分慰悅之道,商確稟處,似宜矣。
台佐曰,大凡經費,有三年之蓄,則雖値凶歉而給災,庶可支用矣。我國豐年稅入,不過十一萬石,而近來稅入大縮,而至於昨年,則又不滿八萬石之數,前判書金演盡心奉職,刻意節省,而亦無他下手處,至買貢物價米,以補百官頒料之資,堂堂千乘之國,作此寒乞兒貌樣,可謂哀痛,必須十分加意,本之節儉,然後庶幾財阜而民安,唯願終始銘念焉。
同副承旨鄭楷所啓,大臣以今日鞫廳開坐事,出令。而卽今兩司,無無故行公之員,大司憲李世最陳疏未承批,大司〈諫〉南就明,獻納權益寬,未肅拜,其餘臺諫,竝處置未及出仕矣,未肅拜及陳疏未承批人員,竝卽牌招,以爲推移參鞫之地。右副承旨兪命凝,以該房亦當參鞫,而纔已申退,一體牌招,何如?上曰,依爲之。出榻前下敎諸臣以次退出。
上在昌德宮。停常參·經筵。
下直,順川郡守朴昌德,碧潼郡守張晢,漣川縣監金沆,安陵縣監姜必愼。
大殿·世弟宮,康熙喪擧哀後,政院·玉堂,奉慰單子問安。答曰,知道。
大殿,朝廷二品以上·六曹奉慰單子問安。答曰,知道。
大殿,藥房奉慰單子問安。答曰,知道。大妃殿·中宮殿,藥房問安。答曰,知道。
藥房提調臣李台佐·副提調臣任舜元啓曰,伏未審夜來,聖體調攝,若何,而寢睡·水刺之節,日益加勝乎?大妃殿氣候,亦復何如?前劑入湯藥五貼,已盡於昨日,臣等率諸醫,今日入診事,昨已定奪矣。趁早入侍,詳察症候,更議繼進之藥,而大妃殿,亦令醫女,依昨日定奪入診宜當。王世弟外感之候,進服湯藥之後,漸有差勝之效乎?今日入診事,亦已定奪,大殿入診退出後,當爲入診矣。不勝憂慮,敢來問安,竝此仰稟。答曰,知道。慈殿氣候安寧,寢睡·水刺之節差勝矣。世弟氣候,與昨一樣矣。
藥房再啓曰,臣等入診退出後,與諸醫反復商議,則皆以爲,上候脈度沈數,頰部齒齦浮氣,已盡消減,而舌上白苔,猶未盡祛,此由於胃熱尙盛之致。前進柴胡調中湯,今姑停止,加味調中湯,連進五貼,宜當云,此藥卽爲劑入。王世弟症候診察後,退與諸醫,更加商議,則皆以爲,脈度比昨稍大,諸証候一樣,水刺亦甚厭進,滋陰補脾之劑,不可不連進云。滋陰健脾湯,加天麻七分,五貼爲先劑入之意,敢啓。傳曰,知道。
朴熙晉啓曰,吏曹郞廳來言,臺諫有闕,政事何以爲之?取稟。傳曰,明日爲之。
鄭楷,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
朴熙晉啓曰,昨今院中,多有擧行之事,而僚員不齊,出納苟簡,而左副承旨金東弼陳疏入啓,連日不爲仕進,卽爲牌招,何如?傳曰,允。
又啓曰,勅行壓境,西路守令給馬發送事,纔已稟啓矣。魚川察訪李時恒,亦爲給馬發送,何如?傳曰,允。
副修撰李承源三度呈辭,傳于朴熙晉曰,還出給。
兵曹口傳政事,副司果金始㷜單付。
鄭楷,以義禁府言啓曰,當此鞫獄多事之時,本府都事,不可不備員。都事一員有闕之代,令該曹卽爲口傳差出,何如?傳曰,允。
吏曹口傳政事,以趙命興爲禁府都事。
朴熙晉,以弘文館言啓曰,本館上番應敎臣李世德,以本館褒貶取稟事,今日晝仕出去之意,敢啓。傳曰,知道。
鄭楷,以兵曹言啓曰,去十一月朔,各廳堂下武臣等試射,當爲設行,而連因有故,未及擧行,今已踰月,不得爲之之意,敢啓。傳曰,知道。
以忠淸監司狀啓,丹陽居束伍金士先等三人渰死,報恩居故權泓妻金氏等四人燒死事,傳于鄭楷曰,渰死·燒死人等,令本道恤典擧行。
以黃海監司狀啓,海州居靑丹驛吏保安·萬必等三人燒死事,及慶尙監司狀啓,醴泉居張善傑等燒死事,傳于鄭楷曰,燒死人等,令本道恤典擧行。
朴熙晉,以禮曹言啓曰,問禮官旣已出去,勅使前所給儀註,別定禁軍騎撥,罔夜馳傳于問禮官所到處之意,分付,何如?傳曰,允。
又以禮曹言啓曰,取考癸未·辛丑兩年謄錄,則成服皆於勅使宣勅後,第四日爲之矣。今亦依此爲之之意,知委施行,何如?傳曰,允。
又以禮曹言啓曰,今此勅使出來時,迎勅吉日,令日官推擇,則初四日國忌齋戒,初五日國忌,初六日拘忌,初七日大段拘忌,初八日國忌齋戒且拘忌,初九日國忌,初十日拘忌,十一日拘忌,十二日拘忌,十三日卯·午·申時平吉,十四日拘忌,十五日辰·巳·未時,十六日卯·午·未時,俱是吉日云。自前傳訃勅使,必於五六日內入京,而其所遲速,亦難預料,必須量此定日,然後可無臨時窘急之患。其中,初六日辰·午·未時,初八日卯·巳·申時,初十日卯·午·未時,十一日辰·巳·申時,十二日辰·午·未時,十四日卯·巳·申時,雖有拘忌,不至大段云。以此等日,停當馳啓事,依前例,遠接使處,急速下諭,何如?傳曰,允。
鄭楷,以問事郞廳,以鞫廳大臣意啓曰,同義禁金始煥,昨日再次違牌,今日又爲不進,當此鞫獄方張之時,連日不參,其在事體,殊極未安。莫重鞫坐,禁府堂上,不可不備員,同義禁金始煥牌招察任,何如?傳曰,允。
朴熙晉啓曰,因備局草記,今此傳訃勅行時,各處迎慰使差定,令政院考出辛丑日記稟定事,允下矣。取考本院日記,則元無載錄處,備局旣有謄錄,則此可依據,而辛丑年,則勅使出來急迫,安州以前勢未及,故不爲差送,而今番則勅行比辛丑稍緩,各處迎慰使,依例差送,何如?傳曰,允。
兪命凝啓曰,大臣病患,觸寒添重,末由開坐。推鞫姑罷,推案還入之意,敢啓。傳曰,知道。
正言柳綏啓曰,請門黜罪人兪崇極邊遠竄。措語同前羅州營將韓範錫,移除永興府使,而永興之距羅州,道里殆近數千里,若營將交代後,上來辭朝,則冬前下去,有未可必,災邑夫馬之遠地留滯,誠甚可慮。請新除授永興府使韓範錫遞差,其代以在京無故人,各別擇送。
臺閣論事,貴在得中,語不稱停,無以服人。前佐郞尹淳,地望才學,素爲儕類所推,而當前冬宗國之將危也,始與數三士友,相約陳疏,中間下鄕,卒未同事,人或疑之以避事,其後言議出處,亦不無招謗之端。以此參酌略加規警,則當之者,自可無辭,而掌令朴徵賓,擧其平生,一筆句斷,集千古宵小之目,狼藉臚列,至以世稱妖人,貽害王室等語,驅成罪案,有若刺擧大奸巨慝者然,自有論劾以來,未或前聞。淸朝臺閣之上,如此風習,不可一任其滋長,請掌令朴徵賓遞差。
自有四凶誅討之議以來,緩急不齊,轉成携貳,蓋緣凶逆餘威,尙能讋人,不無瞻顧之意,互生疑阻之心,大小彈論,或有過激不中之弊,至於前大司諫金東弼之疏,攻大司成金一鏡事而極矣。夫一鏡名在文衡薦望之中,而不思遠嫌之道,貽書儕友,語頗不擇,處事之粗率,誠甚謬妄。以此糾警,未爲不可,而第其前冬一疏,實有扶社衛主之功,跡其心事,亶出捐軀·徇國之忠,惟知視死如歸,未嘗以今日自期,則雖其素所媢嫉者,不可以一時過誤,掩其樹立,而張皇一疏,乘時醜詆,極意構捏,憑藉書札一款,演出別般罪過,苛於吹覓,而竝毁詞翰之優長,目以貪黷,而全沒軍儲之充滿,至於不饜無憚,鴟張乖亂等說,意在構陷,語極危怕。噫,亂賊之誅討,尙未結局,而首事討逆之人,先欲擊去,馴是以往,無少警礪,則不但爲兇黨之竊笑,將至於朝象潰裂,而世道之憂,有不可勝言。豈意薇垣長席,有此不美之風?請前大司諫金東弼罷職不敍。答曰,不允。末端事,依啓。
壬寅十二月初一日巳時,上御熙政堂。藥房入診時,提調李台佐,副提調任舜元,假注書李日躋,記事官申致雲·尹容。
李台佐進伏曰,夜來聖候調攝,何如?上曰,一樣矣。台佐曰,大妃殿氣候,何如?上曰,安寧矣。台佐曰,醫官今方來待,使入診詳察聖候,何如?上曰,唯。李時聖診察後曰,脈候左邊沈數,右邊亦然,而比之於右,似稍數,與前較之,則大抵一樣矣。許坫則曰,左右脈候,向則沈,而今則稍索,寸關尺,皆數矣。台佐曰,尙有餘熱而然乎?坫曰,脈候本自數矣,餘熱則無之矣。方震夔則曰,左右脈候沈數,而右三部,尤似帶數矣。李時弼則曰,脈度之左右三部,比前未知其有加,而數候則尙未減矣。金漢齡則曰,脈候比之向日則差勝,左數而右滑矣。金壽峴則曰,右關脈,比之左則尤數矣。台佐曰,牙頰浮高處,幾盡消減,而舌苔及口中,令鍼醫診察,何如?上開口出舌而示之。吳重卨曰,右邊浮高處,幾盡消減,而舌苔則右邊深處猶有之,此卽餘熱未盡之致。台佐曰,咽喉其或有不平之候否乎?上曰,不至大段矣。台佐曰,小臣忝叨保護之地,所以保護聖躬之道,與諸醫反覆商議,則皆以爲,卽今上候,雖無大段形見之症,若有火升痰盛之時,則必須多進湯劑,然後痰火之症,根柢快祛云,而惟殿下,不曾以症形之輕重加減,詳細下敎,故外廷臣僚,只知其大體,而至於氣候之升降,飮啖之多寡,寢睡之寧與不寧,無由詳知,臣等竊以爲悶鬱也。曾在先朝,臣以史官,久在禁直,先大王若或有不安節,則症情雖不至大段,每卽下敎,趁服藥劑。伏願殿下,法先王所以愼疾之道,凡有愆度,勿論輕重,一一下敎,俾使藥院諸醫,明知聖候,幸甚幸甚。大妃殿氣候,則令醫女入診,則以時時頭疼,上下牙齒,似痒非痒,有難指的之症,而前服柴胡涼膈散,頗似有效爲敎。臣與諸醫,反復商議,則皆以爲,涼膈散,果是當劑,加乾地黃·黃連·升麻酒炒製進,宜當云。世弟宮症候,入診後,更當有以仰稟者矣。
台佐又曰,小臣昨日以西北可虞之形,有所陳達,而適値薄曛,未及畢其說,故敢此更達矣。夫彼國之存亡,於我國似若無甚關緊,而第以事勢度之,燕京安然後,我國自安燕京不安,則我國從而不安矣。在昔南宋嘉定年間,學士眞德秀,聞金人將亡之漸,方直禁廬,夜起彷徨以爲,國家多事之始,君臣上下,恐懼修省,不可忽也。夫金之於宋,誠有百年難忘之讎,則完顔之自阽危亡,豈非宋國之大幸,而德秀乃復以可憂爲言?蓋城門失火,殃及池魚,楚國亡猿,禍延林木。失火亡猿,何嘗有涉於池魚·林木,而勢或有延及之患?此德秀所以爲深憂遠慮,而當時君臣上下,未嘗有大警動,大振作之擧,一味恬憘。及至開慶景定之間,德秀之言,無一不驗,而宋國則遂不可復支矣,今日我國事勢恰與此,略相髣髴。大抵中國有事之日,卽我國必受其弊。彼中情形,雖不可詳知,而槪聞太子幽廢,國本未定,諸子爭强,各擁重兵,康熙旣沒之後,則禍亂之起,十分而八九矣。內亂旣作,而或有他敵復生,或有眞人始起,則彼必將以寧古塔爲傾歸之巢穴,山海關之外,東距盛京其以北,則皆蒙古地方,而只限以一柵。且蒙古之於彼國,素有積怨深怒,若或乘其殘憊,以一部落,遮截其歸路,彼進不能得達於寧古塔,退不得復入山海關,其勢或直迸於鳳凰城一路,或散出於金復州曖陽府之間,金復則與我宣沙浦相對,而關西·海西沿海處,則皆只以一衣帶限之。至於曖陽,則直是我塞江邊七郡對衝之地,而鴨綠上流水淺處,一鞭可以揮渡,若値合氷,則尤難遏風馳電擊之勢矣。若自此取路,拉得淸北諸郡,直踰薛罕嶺,由咸鏡道,復渡豆滿而北,則可達於長白山之側,爲寧古塔之捷徑,此卽向年胡价穆克登所嘗觀察處也,我國不可不預自致意,此一可憂也。假令彼人無中路阻絶之患,能得順歸於寧古塔,而彼之境界,後春嶺黑龍江以南,則與我北路,烟火相望,只以豆滿一流,略限彼此之界而已。至若茂山·三甲之間,則直是空蕩蕩無人之地,而路接於南關,倘有萬一之虞,則其將何以制之乎?此二可憂也。彼之兵力衰敗之後,縱不能當中國方生之敵,而制我國積弱之兵,則自可有裕。今若只以騷擾爲慮,不肯警動振作,則亦豈非有識之所可憂者乎?爲今日之計,惟在於修實德,敷惠政,以先固結民心,抑浮議,尙忠實,以先收拾人才,省宂費,崇節儉,以先完養民力,如越人之生聚十年,如齊人之責實試官,如衛人之大布大帛,則其於自强之道,或居其過半矣。此雖近於老生常談,而凡政令施措之大要,亦有不出於此者。倘聖明奮發大志,亟恢遠圖,誕發王言,歷詢廷臣,則今日憂慮之端,亦安知不爲興邦啓聖之一大機會也哉?且康熙之於我國,待之過優,故中國至稱以高麗皇帝矣。大凡循環之理,每易相反,若繼此以後,冠蓋相望於道,咆喝頻加,需索無厭,則何以堪之?且意外之憂,誠亦有不可以慮及者。我國之所交驩聘問於隣國者,專以貨賂爲主,而卽今兩西,十年荐飢,民力竭矣,內而國用匱乏,倉實蕩空,若又經數次勅行,則將無以成樣,卽今燃眉之急,最莫如財穀之殫亡,前頭之憂,實是無窮罔涯。臣方待罪地部,其所以憂慮渴急之意,夙宵耿耿,不敢暫忘,昨今之陳達,如是縷縷矣。且朝廷雖欲有警動振作之擧,必須大官·小官聚精會神,然後百事可做,而方今領相之病,則源委旣涸,朝夕危凜,今雖强起參鞫,而必不可以日赴朝堂,訏謨廟議矣。右相則遽仍臺言,徑出都城,命召頻煩,而尙未造朝。若自上各別敦召,責之以救焚拯溺之義,則右相亦何敢引小嫌,不肯入城乎?左相則恬退數十年,其志雖已牢決,而素稱有識慮,當此國家憂畏之日,固與他時有間,亦豈忍恝然而坐視乎?殿下之所以擢置於具贍之位者,不但爲榮耀其一身而已,將欲大用而受其實矣,今若一召再召,雖至於十召,必以召致爲期,則左相亦必不敢終始力辭矣。告訃使匪久當入來,鼎軸皆空,不但百事之全沒頭緖而已,以領相病勢,必無出待弘濟院之理,右相必須預爲入城,目前凡事,可免倉卒窘急之患矣。伏望聖上,一切體念,以實心行實政,而先以召聚諸〈?〉爲第一務,與之講確設施之策,則猶可以救得一半矣,敢此陳達矣。上曰,當體念之矣。
台佐曰,頃日因承宣陳達,有故判書臣尹趾仁妻李氏給廩之命,而其子檢閱臣尹容,以渠兄弟從宦食祿,又受格外恩典,深懷不安,陳疏懇辭,而聖批又以勿辭領受,爲敎,渠輩感泣恩數,不敢爲更辭之計,而亦不敢遽然承受矣。尹趾仁淸愼廉白之節,誠如承宣所達。自朝家廩賜其家屬,固合於褒善卹窮之道,臣曹亦已磨鍊啓下,分付該倉,而第曾在先朝,故副提學臣趙持謙,故執義臣韓泰東,以其淸白之操,竝於身沒之後,廩給其妻孥矣。及夫兩家子,立朝從仕之後,竝從其所辭,而卽許收還,今此尹容之不敢冒受,而必欲辭還者,亦不無意義。朝家若以特恩,優給衣資食物,以表軫卹之意,則似好,而至於逐朔頒廩之命,則還寢,恐合事宜,敢此仰達。上曰,依爲之。
台佐曰,慶尙道生鹿一頭,又爲封進,而當此寒節,連服血藥,似未穩當,姑爲移送于內需司,待明春取血藥用,何如?上曰,依〈爲之〉。以榻前下敎出之諸臣以次退出。
上在昌德宮。停常參·經筵。
下直,龜城府使李復休。
大妃殿·中宮殿,藥房問安。答曰,知道。
藥房提調李台佐,副提調任舜元啓曰,伏未審夜來,聖體調攝,若何?昨日劑進湯藥,其已進御,而寢睡·水刺之節,日益加勝乎?臣等當率諸醫入診,詳察症候,大妃殿調攝之候,亦復何如?頭部微疼,膈間不淸利之候,柴胡涼膈散進御之後,其有差勝之效乎?醫女入診,昨日雖有勿爲之敎,今日則趁早入診,恐爲得宜。王世弟欠安之候,比昨日更如何?滋陰健脾湯,其已進服乎?諸症候一樣無減,臣等亦當率諸醫,入診詳察矣,不勝憂慮,敢來問安,竝此仰稟。答曰,知道。慈殿氣候,不至大段,而寢睡·水刺差勝,湯藥進御矣,勿爲入診。世弟氣候,比昨少減矣,勿爲入診。
藥房再啓曰,王世弟症候,諸醫皆以爲,湯藥雖已劑入,而古庵心腎丸,加知母鹽酒炒一兩五錢,兼爲進服,宜當云。此丸藥當爲劑入之意,敢啓。傳曰,知道。
藥房三啓曰,卽伏聞大妃殿入診醫女所傳之言,氣候以無事,爲敎,而脾胃脈似爲帶數,或有氣上之時,亦不至大段云。卽與諸醫,反復商議,則皆以爲,昨日劑入柴胡涼膈散,似合於卽今症候,連爲進御,宜當云,且伏聞牛黃膏,時時進服爲敎。牛黃膏一劑,卽爲劑入之意,敢啓。傳曰,知道。
鄭楷啓曰,大司憲李世最上疏未承批,執義李重述,掌令徐宗廈,持平尹東洙在外,掌令朴徵賓被論,持平具命奎呈辭。今日以監察茶時之意,敢啓。傳曰,知道。
朴熙晉,以弘文館言啓曰,本館下番,近甚苟簡,而副修撰李承源,三度辭單,旣有還給之命,卽爲牌招察任,何如?傳曰,允。
又以弘文館言啓曰,本館下番修撰臣柳弼垣,以實錄廳郞廳,今日晝仕出去,而每每草記,殊涉煩瀆。今後則除草記往來之意,敢啓。傳曰,知道。
又啓曰,勅行迫頭,院中多有擧行之事,而僚員不齊,出納苟簡。承旨有闕之代,今日政以在京無故人差出,仍卽牌招,何如?傳曰,允。
又啓曰,兼春秋尹就咸,身病猝重,勢難察任減下,其代今日政差出,何如?傳曰,允。
有政。吏批,行判書李光佐出在江上,參判鄭齊斗在外,參議李明彦進,右副承旨兪命凝進。
吏批啓曰,判書李光佐出在江上,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,因政院啓辭,三道守令,促令辭朝,給馬發送事,允下矣,方自本曹,發牌催促,而新除授定州牧使朴溟羽,三登縣令李宜揆,今方在外,時未上來云。勅行壓境,不可等待,竝改差,其代口傳差出,以爲明日內發送之地,何如?傳曰,允。
又啓曰,定州牧使,今方差出,而擬望之人乏少,未準朔禁軍將,竝擬以入之意,敢啓。傳曰,知道。
又啓曰,卽接禮曹移文,則佐郞李顯祿,除授後過限未上來,改差,何如?傳曰,允。
又啓曰,掌隷院司評洪禹諧呈狀內,所患痰病,源委旣深,旬月之內,決無差復之望,斯速入啓處置云。病狀如此,則不可强令察任,改差,何如?傳曰,允。
以李眞儒爲同副承旨,李眞淳爲司諫,金始㷜爲文學,金演爲刑曹判書,李禎爲右尹,朴弼夢爲禮曹參議,金始炯爲南原縣監,許夔爲泰安郡守,礪山君枋爲陳慰兼進香使,金始煥爲副使,李承源爲書狀官,尹㝚爲副應敎,鄭德徵爲定州牧使,李以泰爲三登縣令。奉敎申致雲,兼春秋張斗周單付,兼持平李顯章,兼監察柳諫減下,定平府使李彦祥,今除通訓,加資還收事,兵曹承傳。
兵批,判書李肇病,參判金致龍病,參議朴彙登病,參知鄭思孝進,同副承旨鄭楷進。
副護軍,朴弼夢·李鳳年·李守身·李眞儒·蔡成胤,副司直,金始慶竝單付。
朴熙晉,以禮曹言啓曰,今勅使雖以傳訃出來,接見時例行茶禮,似不可廢。令都監及各該司,依例待候之意,分付,何如?傳曰,允。
又以禮曹言啓曰,今此勅使,以傳訃出來,則入京後各宴,似不必受之,而彼或有提起之擧,則不無顚倒之患。令都監臨時觀勢,稟處,何如?傳曰,允。
又以承文院官員,以都提調意啓曰,院製述官徐文永遷轉,代前監牧官洪世泰差下,付軍職,冠帶常仕,何如?傳曰,允。
李眞儒,以戶曹言啓曰,依傳敎,右議政崔錫恒,今十二月朔祿俸,更令倉官,輸送于彌沙里所住處,則以爲,凡在外之人,不敢受祿俸,自是通行之例也。況臣有罪未勘,席藁郊外,萬無捧留之義,而輸送之命,至再至三,私心惶慄,又加一層,纔於辭疏中,略及此意,終不敢祗受云,祿俸又不領受,何以爲之?敢稟。傳曰,更令倉官輸送。
鄭楷啓曰,卽者禁府都事,以大臣意來言,今日當爲鞫坐,而病勢一樣添重,不得開坐云矣,敢啓。傳曰,知道。
兪命凝,以義禁府言啓曰,今此勅使在館時,三門把守假都事三員,令該曹,預爲差出,習儀時分差之地,何如?傳曰,允。
李眞儒,以御營廳言啓曰,因漢城府草記,今番藏氷時,沿江居生各軍門在家軍官,竝爲出用事,啓稟定奪矣。以本廳言之,則廳案付料射軍官及別抄在家軍官元數,合二百員,領將亦合爲五十餘員矣。其中無率丁者,則以軍官隨行,而出用於負氷之役,非但事體未安,軍情擧皆呼冤,故上年冬,自本廳草記稟定。其中居在江邊,而無率丁者,一百數十餘人,則依前例勿令應役事,啓下施行矣。今此京兆變通,雖出於省民役之意,而軍官等稱冤之弊,亦不可不念。其中無率丁者,則依上年例,勿爲出用事,分付該府擧行,何如?傳曰,允。
朴熙晉,以迎接都監言啓曰,臣台佐,今日藥院承批後,與郞廳會同,開坐于南別宮,檢察迎勅諸事,而館伴李光佐,因臺諫情勢難安,方在江上,尙不入來,事多苟簡,似當別爲催促入來,令政院急速稟處,何如?傳曰,允。
又以迎接都監言啓曰,取考曾前謄錄,則傳訃勅行時,勿設宴享,故本色郞廳,不爲差出,如有設行茶禮之事,則禮賓·內資擧行矣。今亦依前例,不爲差出,以禮賓·內資擧行,使盤膳色郞廳兼管,宜當,敢啓。傳曰,知道。
又以迎接都監言啓曰,啓下郞廳八員外,不足郞廳三員,依例加出,別單書入之意,敢啓。傳曰,知道。
又以迎接都監言啓曰,取考癸卯·辛丑·戊辰傳訃勅使時謄錄,則上·副勅及大通官以下,房排襦衾等物,皆以白色。今亦依此爲之之意,分付各該司,何如?傳曰,允。
又以迎接都監言啓曰,今此勅行,雖與常時有異,在前傳訃勅接見時,或有設行茶啖之擧,而前例皆以素饍備待。今亦依此擧行之意,分付各該司,遠接使處,亦爲知委,何如?傳曰,允。
又啓曰,因迎接都監草記,館伴李光佐,情勢難安,尙不入來,事多苟簡,似當催促入來,令本院急速稟處事,允下矣。李光佐卽當牌招,而今已夜深,待明朝牌招,何如?傳曰,允。
又啓曰,卽伏見陳慰使礪城君楫辭疏批旨,專對之任遞改矣,治行發送,事甚急迫,令該曹口傳差出,何如?傳曰,允。
正言金重熙啓曰,請門黜罪人兪崇極邊遠竄事。措語同前請新除授永興府使韓範錫遞差,其代以在京無故人,各別擇送。措語同前請掌令朴徵賓遞差。措語同前近來贜法不嚴,冠裳喫人之徒,無所懲畏,久矣。前咸鏡監司尹憲柱,自在郞署,專事肥己,已有起家之誚,曾莅星州,僞增賑穀,至蒙陞資之典,人之唾罵,至今未已。頃爲北伯也,手段旣熟,貪心益肆,漁奪邊民,遺臭一道之狀,固不可毛擧,而姑就其最著難掩者,言之,進上首髢,自有定數,而憑藉濫定,大邑多至四十柄,小亦不下十餘柄,而貿髢之價,皆出民間。故各邑所聚雜穀,或至八九百石,或至三四百石,虐斂之弊,已不可勝言,而及期來納之數,較諸應納,不啻倍蓰,則取其已納者,爲先封進,而至於未收之邑,則一柄之價,勒徵四升布三十疋,諉以移給於已納之邑,而去處不明,此其罪一也。營庫流來腐破木百餘同,稱以改色,分送於北關各邑,每一疋木,使之換納六升布二疋,而及其來納之時,勒捧七八升細布,畢納之後,托以賑資料辦,一日之內,盡去二百餘同細布,一半送於關西,一半送於京中,竝無去處,而給價京商,換貿尤甚麤短木,以充留庫之數,此其罪二也。淸差出來時,各邑例納牛·猪·魚·鹽等物種,皆自營門防納,而以其防納價穀物,勒定廉價,使之貿布上送,則各邑守令,或有數其貪墨,顯加叱責於文報者,而安而受之,恬不知愧,此其罪三也。道臣巡歷時,試才賞格之物,例有自備局下送者,而太半減給,其餘竝皆貿銀於高山新店,盡入囊橐,此其罪四也。明·鏡兩邑斫出棺板百餘部,調發民丁,曳運船所,陸續載來,此其罪五也。進上黃毛,體樣稍長,例用二條,合作一條,而發關各邑,使勿合條,加捧三條,及其封進,減其一條,以爲私用,此其罪六也。各邑鹽盆月捧二石,自是前例,而脅令飢民,斫木煮鹽,月捧十五石,此其罪七也。南·北關列邑工匠,招集營門,分坐庭中,有若列肆,而鍮鐵器皿,日夜打造,水運陸輦,盡入其家,此其罪八也。北關則分定別麻紙,南關則分定藁精紙,大邑至於五六百卷,小邑至於二三百卷,而猶以爲不足,亦及於鎭堡,而只以若干皮穀,塞責給價,僧徒紙匠,怨聲載路,此其罪九也。本道則卜駄往來,邦禁至嚴,而且有高山點閱之事,故畏人耳目,且憚犯科,凡干牟利之物,染指之貨,締結京商,暗裏相換,直納京第,取償營庫,此其罪十也。有一於斯,難免烹阿之法,況此貪贜狼藉,至於十數,一方生靈,盡被其毒。及其遞歸之後,語及憲柱,則人皆瞋目切齒,欲食其肉,其在懲礪之道,不可不各別重究,以慰北人之心,請前咸鏡監司尹憲柱贜汚之罪,令攸司考律勘斷。答曰,不允。末端事,依啓。
答礪城君楫疏曰,省疏具悉。疏辭如此,專對之任遞改焉。原疏見下。
答右議政崔錫恒疏曰,省疏具悉卿懇。臺言之過中,業已洞燭,則連章丐免,若是其過乎?須體前後之旨,安心勿待罪而論政,用副如渴之望。仍傳曰,遣史官傳諭。原疏見下
礪城君楫疏曰,伏以臣,猥以無似,濫膺兩朝寵榮,位躋崇品,心常媿懼。卽者千萬夢寐之外,以臣差陳慰正使之任,專對之任,義在往役,固當飮氷之不暇,而第臣以獨身無兄弟之人,偏母年今七十一歲,暮境筯力,日漸澌惙,臣之情理,決離側遠赴,此非臣圖免自便之計,情勢實有所萬萬悶迫者,玆敢冒死呼籲於孝理之下。伏乞聖慈,特軫私悃,趁速變通,俾無公私狼狽之患,則非但臣之萬幸,使事亦無臨期窘急之弊,臣不勝祈懇屛營之至云云。批答見上
右議政崔錫恒疏曰,伏以臣,有罪未勘,情迹窮蹙,席藁郊次,恭俟鈇鉞之加矣。千萬夢想之外,特遣近侍,傳宣敦召之旨,十行綸音,辭意隆摯,委曲開示,夐出尋常,諭之以遐心之亟回,申之以情志之不孚,其所以勅勵勸勉之至意,藹然於辭旨之間,不知負罪微臣,何以得此於君父之前也?臣本以世祿之臣,初非高蹈之士,蒙兩朝不世之遇,致位台鉉,盡瘁之義,常所自勉,不思追報之誠,但爲便身之圖,實非臣始慮之所及也。顧臣所遭臺言,何等罪名,緩獄縱囚,負犯至重,而徒恃聖眷之隆重,晏然自如,重入脩門,則自顧慙恧,人謂斯何?臣之情地,如有一分可强之勢,則當此朝家泮渙,止泊無期。區區廉隅,有不暇顧,何苦而上以孤聖上勤懇之旨,下以負臣心圖報之誠哉?伏況諭旨中,以鞫獄之未完,爲慮,臣以終始按獄之人,凡所議讞,動拂時議,畢竟顚沛,乃至於此。今若弁髦廉媿,復當鞫坐,則雖郞屬吏卒,亦必目笑而唾鄙,臣雖淟涊,亦不忍爲此也。至於常廩,決非待罪郊外之人所可冒受,而洊蒙輸送之敎,情勢如此,終不得祗承,私心不安,當復如何?且向來獨對時事,事在先朝,終有忌器之嫌,故臣於前疏中,略加提及矣。人或不諒本旨,有所指議云,臨急構草,語不別白,以致如此,心甚瞿然,不得不據實自列焉。又於此際,急書上聞,按治無人,因政院稟啓,有敦召之命。在臣分義,所當趨詣之不暇,而顧此席藁待罪之蹤,萬無重入脩門之望。特敎之下,終未得祗承,臣罪至此,更添一倍。伏乞聖明,憐臣衷情之迫隘,察臣踪地之危臲,將臣本職,亟賜鐫削,勘臣按獄疎緩之罪,以嚴邦憲。仍寢祿俸輸送之命,以安私分,以爲斯速設鞫,及時按問之地,公私不勝幸甚。臣無任惶灼祈懇之至云云。批答見上
上在昌德宮。停常參·經筵。
下直,定州牧使鄭德徵,三登縣令李以泰,大阜僉使崔爾昌。
大妃殿·中宮殿,藥房問安。答曰,知道。
藥房提調臣李台佐,副提調臣任舜元啓曰,伏未審夜來,聖體調攝,若何?湯藥連爲進御,而寢睡·水刺之節,日益加勝乎?臣等今日率諸醫入診,詳察症候,宜當。大妃殿調攝之候,亦復何如?王世弟欠安之候,其有差勝之勢乎?臣等亦當率諸醫入診,詳察症候矣,不勝憂慮,敢來問安,竝此仰稟。答曰,知道。慈殿氣候安寧,湯藥連進,寢睡·水刺之節,日益加勝矣。間日問安,勿爲入診。世弟今已差復矣,亦勿入診,間日問安。
朴熙晉啓曰,小臣迎勅習儀,慕華館進去下直。傳曰,知道。
鄭楷啓曰,大司憲李世最,陳疏未下批,執義李重述,掌令徐宗廈,持平尹東洙在外,掌令朴徵賓被論,持平具命奎呈辭。今日以監察茶時之意,敢啓。傳曰,知道。
朴熙晉啓曰,院中多有擧行之事,左副承旨兪命凝,病不仕進,卽爲牌招,何如?傳曰,允。
吏曹口傳政事,以礪山君枋爲陳慰兼進香使。
以濟州防禦使,十月朔進上柑子,代以山橘代封,惶恐待罪事,狀啓,傳于朴熙晉曰,勿待罪事,回諭。
鄭楷啓曰,館伴李光佐,牌招不進,推考傳旨,今方捧入。而勅行迫頭,都監凡事之擧行,十分緊急,更爲牌招,何如?傳曰,允。
又啓曰,卽者禁府都事來言,今日當爲鞫坐,而大臣病患,一向無減,不得開坐云矣,敢啓。傳曰,知道。
朴熙晉,以弘文館言啓曰,本館上番應敎臣李世德,以春坊兼官,今日延勅習儀時晝仕出去之意,敢啓。傳曰,知道。
鄭楷,以延接都監言啓曰,本都監郞廳漢城庶尹沈尙燦,病勢猝重,改差,其代平市令洪敍夏差下,使之察任,何如?傳曰,允。
李眞儒書啓,臣承命馳往于楊州彌沙里村議政府右議政崔錫恒所住處,傳宣聖批,則以爲,臣情跡窮蹙,席藁私次,再上辭本,準請之音,日夕顒俟矣。伏承聖批,誨諭諄切,特遣承宣之臣,遠辱荒郊,奉傳恩旨,臣是何人?得此異數,以首頓地,涕血交逬,不知置身之所。當此國勢危急,憂虞溢目之日,臣之情地,若有一分可强之勢,則其何敢不思追報之義,務爲便身之圖,以孤我聖上隆渥之至意哉?顧臣所遭,旣甚非常,而今若徒恃寵眷,重入脩門,則一身廉義,雖不足恤,朝家所以進退以禮者,恐不當如是也。矧今賤疾危苦,日漸澌惙,氣息喘促,轉側須人,敦召之下,竟未祗承,伏地惶悚,不知所達云矣,敢啓。傳曰,知道。
李眞儒,以迎接都監言啓曰,取考戊戌謄錄,則傳訃勅使,有異常規,各處所排鋪陳及房排等物,皆用素色,則屛風亦當以素屛排設,而屛風排設之數,至於二十三坐之多,勅使入京不遠,其前盡爲新造,勢有未及。尙衣院房排衣,亟有以紙塗用前例,各處所排屛風,亦用此例,前排彩屛之面,以紙精塗,進排便殿接見時屛風,則以白綃屛待令之意,分付各該司,何如?傳曰,允。
又以迎接都監言啓曰,自前傳訃勅行,則不設儺禮,今亦不爲設行之意,儐臣處知委,何如?傳曰,允。
又以實錄廳郞廳,以摠裁官意啓曰,二房堂上同副承旨李眞儒,今旣敍用,還爲差下。一房郞廳金始炯外任,代以兵曹佐郞黃晸差下,使之察任,何如?傳曰,允。
兪命凝,以備邊司〈言〉啓曰,吏曹判書李光佐,因臺疏出在江外,其所引嫌,在於金吾內局,而兩兼任,旣已許遞,則本職元無可辭之義。目今客使壓境,朝家多事之時,不宜一向退坐,恝視國事也,明矣,況此館伴之任,事勢甚爲緊急,尤不可不卽出應命,而累招之下,尙不入來,事極未安。推考,卽爲牌招察任,何如?傳曰,允。
又啓曰,因備邊司草記,館伴李光佐牌招事,允下,而方在江上,城門垂閉,待明朝出牌之意,敢啓。傳曰,知道。
又以奉常寺官員,以都提調·提調意啓曰,坊市民藏氷米,以災荒,八路賑恤之。故朝家特爲減除,本寺典僕,則亦在應減之中,至於東西兩籍,被災尤甚,今年段置,依上年例除減,俾蒙一視之澤事,分付該廳,何如?傳曰,允。
又以司僕寺官員,以一提調意啓曰,昔在孝廟朝,懲創壬辰兵亂時,牽夫渙散之弊,召募外邑諸員,設置牽夫,使之止接於箭串。卽今新村中里,乃其劃給處,而各給位田,以爲資生之道,諸般坊役,一依砲殺手例勿侵,俾得保存之地,其設置之意,較重於輦下親兵,故雖轝士軍之重役,曾無出用之事矣。近年以來,京兆稱以坊民苟簡,如藏氷貰馬等種種雜役,間或侵責。故本寺或草記定奪,陳達榻前,不知其幾度。且先朝至有此輩,與坊民有異,勿侵可也之敎,而該府不有定奪本意,視同軍門閑雜軍官之類,每每侵責,其在事體,殊涉未安。今者又因京兆草記,今此藏氷時,司僕諸員一體出用事,定奪矣。牽抄諸員創設本意,旣非尋常,常時大小擧動,各差備入把及每朔六調馬場馬看護等役,俱非等閑,此則軍門砲殺手所無之役,輦下親兵,若一體出役則已,不然而獨侵牽抄諸員,使不得支保,先朝軫恤之特敎,果安在哉?此後則雖當不應役,坊民出役之時,箭串牽夫則切勿混侵,永久遵行,俾無渙散之弊事,更爲奉承傳施行,何如?傳曰,允。
上在昌德宮。停常參·經筵。
鄭楷啓曰,大司憲李世最陳疏未承批,執義李重述,掌令徐宗廈,持平尹東洙在外,掌令朴徵賓被論,持平具命奎呈辭,今日以監察茶時之意,敢啓。傳曰,知道。
兪命凝,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李眞儒,以禮曹言啓曰,今此宣勅後,第四日成服,及後三日除服時,依辛丑年例,殿下·王世弟自內行禮,而百官行禮於仁政殿庭之意,敢啓。傳曰,知道。
又以戶曹言啓曰,依傳敎,右議政崔錫恒今十二月朔祿俸,更令倉官,輸送于彌沙里所往處,則以爲,席藁郊次,有罪未勘之中,又承祿俸輸送之命,驚惶感激,罔知攸措,何敢不恤廉隅,晏然捧留乎?恩命之下,又未祗承,惟願速賜處分,以安私分云,祿俸又不領受,何以爲之?敢稟。傳曰,更爲輸送。
吏曹口傳政事,實錄兼春秋二,李眞儒·黃晸。
備忘記,傳于兪命凝曰,史官一員待命,騎馬三匹立之。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
假注書洪聖輔有頉,代以權扶爲之。
李眞儒啓曰,館伴李光佐牌不進,推考傳旨,今方捧入,而勅行迫頭,凡百擧行之事,一時爲急,更爲牌招察任,何如?傳曰,允。
又以迎接都監言啓曰,接勅茶禮時,御前褥席,戊戌年則以藍色縇,爲之,而取考辛丑謄錄,則因承旨啓稟,御前褥席鋪陳,以白色爲之事,允下矣。今番則當依辛丑年爲之,敢啓。傳曰,以戊戌年例爲之。
又以迎接都監言啓曰,本都監郞廳平市令洪敍夏,不但有病,且有難安情勢,不爲行公云。改差,其代以濟用監判官柳載和差下,使之察任,而近來各司官員,怠慢成習,都監時急之坐,分差官員,或有稱病不進者,事極不當。今後則如有稱病不進者,入啓論罪事,定式施行,何如?傳曰,允。
兪命凝,以備邊司言啓曰,黃海監司李眞望,以今此勅行時,江原道補把馬二十匹,罔夜起送事,及求請價無他出處,斷無一分推移之勢,京各司與關西所儲銀子一萬兩,特爲許貸事,及文化前縣監徐宗廈仍任事,馳啓矣。嶺東驛馬,今雖罔夜分付,決無及期之理,在前勅行時,自該道爲先以刷馬入把後,其價責出於補把馬當送之驛。今亦依前例,以海西刷馬,酬應客行後,其價使關東各驛,從速備送事,發關知委於兩道監營。至於求請價,去番勅使時,以慈城銀三千兩,僅僅許貸,而今則慈城餘儲蕩盡,京各司尤無措手許貸之勢,自本營某條變通,推移接待之外,更無他策,以此意分付,而文化縣監趙星壽,業已辭朝下去。徐宗廈仍任一款,今無可論,置之何如?傳曰,允。
上在昌德宮。停常參·經筵。
明聖王后忌辰齋戒。
鄭楷啓曰,大司憲李世最上疏未承批,執義李重述,掌令徐宗廈,持平尹東洙在外,掌令朴徵賓被論,持平具命奎呈辭受由,今日以監察茶時之意,敢啓。傳曰,知道。
兪命凝啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
藥房提調臣李台佐,副提調臣任舜元啓曰,伏未審日間,聖體調攝,若何,而寢睡·水刺之節,日益加勝乎?前劑入湯藥,當盡於今日,臣等率諸醫入診,詳察症候,議定繼進之藥。大妃殿調攝之候,亦復何如?柴胡涼膈散五貼,尙盡於今日,更令醫女入診後,湯藥繼進當否議定,宜當。王世弟調候,亦何如?滋陰健脾湯五貼,尙盡於今日,臣等亦當率諸醫入診,更議加進當否矣,區區憂慮,敢來問安,竝此仰稟。答曰,知道。慈殿氣候一樣,而寢膳差減矣,再明日入診。世弟氣候平和,勿爲入診,問于入侍醫官議藥,宜矣。
藥房再啓曰,諸醫皆以爲,大妃殿進御柴胡涼膈散,依前加入,加進五貼,宜當云,此藥卽爲劑入。王世弟入診醫官退出後,與諸醫商議,則皆以爲,前劑入滋陰健脾湯,最合於卽今症候,連爲進服,宜當云。此藥五貼,依前加入,又爲劑入之意,敢啓。傳曰,知道。
藥房口傳啓曰,今日批答,雖有再明日入診之命,而所進之藥,尙盡於今日,醫官則不可不使之入診,議定繼進當否,敢啓。傳曰,旣有明日進御之藥,再明日入診後,更爲議定,宜矣。
李眞儒啓曰,館伴李光佐,連日荐召之下,終不應命,光佐卽今情勢,雖曰難安,召使儐之擧,義同往役,則揆以分義,宜不敢一向違命。況今都監之役,凡百擧行之事,一時爲急,而徒守咫尺之廉義,無意赴召,事體未安,李光佐更爲牌招察任,何如?傳曰,允。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
又啓曰,因大臣病患,鞫廳不得開坐之啓,以知道下敎,而別監李東發,知道二字,誤以允字書下,莫重上敎,如是誤書,事極可駭。令攸司囚禁科罪,何如?傳曰,允。
備忘記,傳于李眞儒曰,明朝大提學命招。
李眞儒啓曰,館伴李光佐,陳慰正使礪山君枋牌招不進,推考傳旨,今方捧入,而都監接應,事甚緊急,使行出疆,期限迫頭,竝更爲牌招,何如?傳曰,允。
又啓曰,陳慰兼進香正使礪山君枋,稱有身病,連呈辭疏,副使金始煥,亦以金吾兼任,被斥於臺疏,陳疏未承批,情勢難安,本職,尙不行公,出疆之期,當在不遠,治行凡事,一時爲急,正·副使竝卽牌招,何如?傳曰,允。
李眞儒,以宗簿寺都提調意啓曰,本寺所修璿源譜略·御牒剞劂之役,今已垂畢,而王世弟誕生宮號·堂名及昭訓所出子名書下,然後方可完役印進,而書下事,入啓蒙允之後,迄未蒙書下之敎,故未免停役。且王世弟字,亦當載錄,竝書下,以爲修正之地意,敢啓。傳曰,知道。
備忘記,傳于李眞儒曰,世弟誕生昌德宮寶慶堂,光叔·昭訓子女,年幼無名。因宗簿寺草記書下
李眞儒,以迎接都監言啓曰,今番接勅茶禮時,御前褥席鋪陳,依辛丑年例,以白色縇爲之之意,稟啓,而聖批以戊戌年例,爲之事,命下矣。戊戌年,卽皇太后傳訃勅,而辛丑年,則乃是皇帝傳訃勅,故今番亦當依辛丑皇帝傳訃勅例擧行,而聖敎如此,分付各該司,以藍色縇,措備待令,而第念接待之時,彼或以不用白色提說,則似爲難處,依辛丑年例,以白色爲之,似合事宜,惶恐敢稟。傳曰,依辛丑年例擧行。
領議政趙泰耉箚曰,伏以臣,病淹床席,轉側須人之中,適値變書又上,開鞫有命,北報驚心,客使壓境,儐使差出,一時爲急,而偕來之命未收,敦召之旨又下,承旨·史官,荐辱陋止,於臣此時,不計死生,力疾應命,匍匐入對,仰瞻天顔。臣雖夕死,固無所憾,而罷對之後,仍赴鞫坐,此固非床簀之喘所可爲者。而一宵一晝,觸寒於冷廳,渾身灑淅,四肢如束,頭疼如碎,不能耐坐,終至承宣稟啓,舁還私次,落席昏昏,不省人事。卽今寒感未解,浮氣益滋,咽喉亦且腫痛,而塊氣乘時益肆,痞塞胸膈之間,宛轉叫痛,食飮全廢,舊恙未減,新症又添,差復供仕,杳無其期。客使入京,尙在不遠,而臣之病勢,又復如此,右揆尙未造朝,國事之狼狽,私心之惶隕,尤不可勝言。伏乞聖明,亟遞臣職,改卜賢德,更加敦勉右相,俾卽入來,以幸國事,以安私分,千萬幸甚。臣無任悶迫懇祝之至。答曰,省箚具悉卿懇,卿之疾患,累月沈綿,慮念曷已?客使匪遠,酬應多端,須念國事,速出論道,用副思喁之望。仍傳曰,遣史官傳諭。
行吏曹判書李光佐疏曰,伏以臣於向日,荐承嚴命,窮蹙之極,不得不冒昧陳疏,祗竢鈇鉞之降,伏蒙聖度天大,非惟不以爲罪,特賜溫批,至以勿過讓爲敎,螻蟻微臣,何以得此於君父祗奉恩言,以首頓地,不禁感涕之被面,噫,臣之所遭,誠挽近士大夫所未嘗有也。臣雖不肖,數奉敎於君子,略聞處毁飭之道矣。矧臣立朝事上,今垂三十年,平生本末,可以略見,苟爲崎嶇,用心圖免,鞫逆僕隷,豈食臣餘,亶欲速了鞫獄之意,反陷於用意規避之科?此固出於事實之不見白,而方今獄事垂畢,罪人無一不加刑者。謂臣尙何患而避之?此自有一世公議,臣今顚毛種種,尙可與少年臺官,較量長短,喋喋然求辯乎?且其前後許多語,無非危怕,而至於故緩討逆四字,讀之口呿,覺之骨靑,是直赤臣之族而有餘罪矣。噫嘻,甚矣,亦奚至於是乎?末端追報一事,又不料人之爲言乃若是也。自古國有議禮,聚訟萬端,人見不同,有如人面,從其所見,直陳無隱,各自盡其心而已,國家就而裁擇,亦何嘗以同異爲罪?臣之一片赤心,只謂有此迷見,終不一陳於吾君,不忠也。毫末無他腸,天日臨之,臣何敢更費一辭,而臺官之以是,深持一節,加於一節,殆非夢寐之所圖也?臣之竊自傷者有之,臣於平日樹立,有可以服人心,誠信有可以孚同朝者,人雖有刺論,其侮慢蹴踏,擧平生而句斷,豈遽若是?況可直斷以人臣極罪,驅諸湛滅之科,而不少疑難哉?皆臣無狀,有以自取,拊心永悼,夫復何言?惟宜杜門削跡,終身自屛,爲一分補息之道,而信依臺言,萬死未足以塞責,續奏嚴勘,自是次第事,隱默以竢,不敢遽自陳愬矣。館伴之命,忽下意外,此有時急擧行之事,不容引日虛帶,萬不獲已,昧死申籲。伏乞聖慈,天地父母,亟命削臣之職,議臣之罪,戡臣以應被之律,以快人心,以勵群工,不勝幸甚。臣方寫此疏,卽者以迎接事,天牌荐降,而祗承無路,坐犯違逋,臣罪益復萬萬,席藁私次,恭俟威命。臣無任戰慄祈懇之至,謹昧死以聞。答曰,省疏具悉,卿勿過讓,從速行公。
備忘記,傳于鄭楷曰,典獄摘奸,輕囚放釋。
鄭楷啓曰,臣承命馳往于典獄署,點閱罪囚,則承傳罪人十六名,刑曹罪人二十九名,咀呪罪人三名,來關罪人二十九名,各司罪人十三名內,金俊興次知貞伊·李太俊等,士夫家船卜穀物,稱以閪失,趁不備納事也。金世輔以藝文館,移文本館,分付不爲擧行事也。李東伯,士夫家婢子招引事也。尹楫,他人田畓盜賣事也。金鼎九正妻宋召史,其夫以綾州京主人,本州由吏,不爲督促事也。朴壽賢,寺奴婢盜賣後,贖價推覈事也。乭石,以韓山郡守魚史周家僮,其上典督令還任事也。鄭有僑,內需文書隱然列錄事也。朴東琰次知三禮,鄭泰賢次知莫香,金文命次知莫禮,李世芳次知英烈,洪德基次知禮伊,趙玩次知守業,吳重漢次知於屯,姜興道次知貴山,李枝萬次知順奉,玄有綱次知允男,崔壽潤次知江床等,庚子告訃使行時所貸銀子督納事也。金麗光·柳尙徽,他人藥價,不爲還償事也。貴奉,其兄鐵伊現出事也。鄭萬斗,他人債錢不爲還償事也。崔壽徵,脅迫婚姻事也。海石,他人債錢不報事也。乭屎,他人家貰價不卽還報事也。黃世起,士夫家穀物見失沙格故放事也。李萬興正妻彦禮,其夫羅將發配罪人擅留城外事也。姜已龍,換面擊鼓事也。乭屎,其父李萬興逃避不現事也。李東發,以別監上敎誤書事也。三萬,差備門外擊錚事也。古邑金,以憲府下人,言語誣罔事也。朴起重,全州價布偸食事也。林惡立,假稱騎兵,收斂軍民事也。全壽慶,兵曹所納軍布中間換納事也。非邊,以錦山京主人之次知,本郡價布換弄不納事也。金五仁·禾古里·鄭奉伊,氷役不爲擧行事也。張億俊次知朴召史,其夫得罪於春坊事也。昌山君奴夢致,以其上典寺奴婢,稱以賜牌,僞作立案,勒徵贖價推覈事也。以上四十三名,其中,雖不無情犯之輕重,俱不至大段,故臣仰體聖上當寒恤囚之德意,竝爲放釋。此外干係殺獄·咀呪·私鑄等重囚,竝爲仍囚,而罪囚中,赤脫久飢,幾至自斃者頗多,當此隆冬,一向滯囚,委屬可慮,令該曹斯速推覈處決,以爲疏釋之地。且伏聞典獄署囚徒之外,各衙門拘留罪人,亦多有之云。分付各衙門,使之斯速放釋,何如?傳曰,依啓。
上在昌德宮。停常參·經筵。
下直,葛頭山僉使朴枝萬,靑水萬戶卓翼漢,防垣萬戶金善鳴,助羅萬戶玄尙,羅老島萬戶李賢。
鄭楷啓曰,大司憲李世最上疏未承批,執義李重述,掌令徐宗廈,持平尹東洙在外,掌令朴徵賓被論,持平具命奎呈辭受由,今日以監察茶時之意,敢啓。傳曰,知道。
兪命凝,以都摠府言啓曰,都摠管朴泰恒,以實錄廳堂上,本廳坐起晝仕進去之意,敢啓。傳曰,知道。
備忘記,傳于兪命凝曰,今下弓矢,靑水萬戶卓翼漢,防垣萬戶金善鳴等處,給送。
朴熙晉啓曰,大提學趙泰億,牌招不進,推考傳旨,今方捧入,而特召之下,不卽應命,事體極爲未安,更卽牌招,何如?傳曰,允。
又啓曰,大提學趙泰億,再招不進,推考傳旨,今方捧入,而成命未卽擧行,事體未安,所當更請牌招,而不但一日三牌,有傷事體。泰億稱以情勢難安,自劃於文衡,無意行公,何以爲之?敢稟。傳曰,藝文提學牌招。
李眞儒啓曰,藝文提學柳鳳輝,牌招不進,推考傳旨,今方捧入,而聞其實病甚重,決難應命。弘文提學金一鏡,雖承勿待命之敎,所遭非常,尙今胥命於金吾門外,大提學趙泰億,再違召牌之後,亦待命於金吾門外,成命之下,趁未擧行,事極未安。兩館提學中,合有變通之道,何以爲之?敢稟。傳曰,藝文提學改差。
又啓曰,藝文提學改差事,命下矣。其代,令該曹,卽爲口傳差出,仍卽牌招,何如?傳曰,允。
吏曹口傳政事,李肇爲藝文提學。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
朴熙晉啓曰,館伴李光佐,今日又爲違牌,推考傳旨,今方捧入,而都監凡百擧行之事,一時爲急,而連日違牌,無意行公,事體極爲未安,更爲牌招,何如?傳曰,允。
又啓曰,館伴李光佐承批之後,一向違牌,無意應命,事體殊甚未安,更爲牌招,何如?傳曰,允。
假注書金浩。
事變假注書南泰慶。
兪命凝啓曰,假注書金浩時無職名,依例付軍職冠帶常仕,何如?傳曰,允。
鄭楷,以義禁府言啓曰,卽接月令醫官李德喜手本,則保放罪人尹得仁·安相元等所患諸症,今已向差云,還囚之意,敢啓。傳曰,知道。
朴熙晉啓曰,勅使接見時說話,依例書入,而此外問答間未盡說話,令廟堂,預爲增刪,以備睿覽,何如?傳曰,允。
任舜元,以戶曹言啓曰,卽接備邊司草記,則上年自本曹貸用北漢餉米一萬石,以今秋所捧畿內田稅輸納事,允下矣。近因連歲荐飢,稅入比前大縮,卽今曹儲虛竭,凡百需用,殆不成貌樣之中,米穀尤爲乏絶,至有惠廳貢物價米,買得取用之事,則其爲苟簡,此而可知。見今各倉穀物支計,明春勢難繼用於新捧之前,畿邑稅米,乃歲前上納者,而元數雖不過二千餘石,將欲以此推移補用於頒祿放糧之資矣。今若失此米,本曹事勢,誠未免狼狽之患,雖以民弊言之,客使意外出來,許多供億之費,專責於孑遺畿甸窮民,則不可無別樣軫恤之道。況且北漢輸納,與京倉捧納,勞逸懸殊,靡費多端,雪壑氷崖,牛馬之顚斃,勢所必至。今雖輸納於山城,不過數朔之內,又爲取用,徒貽民弊,實無所益,今此北漢所貸米一萬石,姑待明秋,從便充報,何如?傳曰,允。
李眞儒,以戶曹言啓曰,故西川府院君鄭崑壽恩賜田結,尙未準受矣。江原道伊川府數外官屯田壹結伍拾玖負伍束,自本家望呈願受,依例折給,何如?傳曰,允。
兪命凝,以御營廳言啓曰,今初四日,弘化門內訓局別入直砲手往來之際,得一脫鞘折柄破環刀於北所前路,當該哨官,卽爲告知於本局大將,相考刻標,則乃本營馬兵李龍環刀也。自訓局定將校,竝其刀移送於本營,故臣聞卽驚駭,卽爲親自覈問,則李龍以當朔上番黃州馬兵,去二十五日軍裝逢點之後,棄其自前接主人本營巡令手金廷雲,移接於訓局馬兵李世煜家,廷雲以此含怒,去二十八日,來過渠之所住處,行止殊常,其日果失其環刀,而未及發告云。此必是廷雲有所憾怒,欲其生事於李龍,驅罪於世煜,作此偸取之擧,投之闕門之路,事極痛駭。李龍則閪失軍裝,自有其律,自本營李龍及正領重棍,以懲日後,當該哨官,亦有不能檢飭之罪,竝爲決棍。至於闕門內潛投之罪,尤爲重勘,而廷雲,數日前,因病物故,今無憑覈之路,廷雲家屬處,覈問其虛實處置之意,敢啓。傳曰,知道。
李眞儒,以漢城府言啓曰,內藏氷,自今月初三日爲始,伐氷入庫,而沿江民戶,比前大縮,以若干氷丁,無以盈庫。故依庚子年例,扈衛·禦營·守禦·摠戎四廳在家軍官及別抄在家之類,民戶蘇復間出用事,入啓定奪矣。卽者禦營廳在家軍官及別抄在家之類,勿爲應役事,草記蒙允,而所謂在家軍官別抄在家之類,俱以常漢,規免坊役,名係軍官,而本無立番軍門之事,不過一年兩度,問安於主將而已,則與供料立番軍官,緊歇逈別,內藏氷一時出役,宜無不可。今若許減,則扈衛·守禦·摠戎在家軍官及各司來關請減之類,亦難出用,此而無變通之擧,則莫重藏氷,實無盈庫之勢,生事丁寧。禦營廳在家軍官,依前定奪,使之出用,何如?傳曰,允。
又以全羅監司狀啓,啓曰,南原居老人文自光等五名燒死事,傳曰,燒死人等,令本死恤典擧行。
又以戶曹言啓曰,依傳敎,右議政崔錫恒今十二月朔祿俸,更令倉官,輸送于彌沙里所住處,則以爲,方在席藁待罪之中,又有祿俸輸送之命,聖恩愈隆,臣罪愈重,揆以廉隅,萬無冒受之理。恩命之下,又不得祗承,惶悚之極,罔知所措云,祿俸又不領受,何以爲之?敢稟。傳曰,更令倉官輸送。
又以禮曹言啓曰,今此皇帝之喪,進香禮物祭需,依辛丑前例磨鍊啓下矣。祭文,令藝文館,預爲撰出,而祭需封裹時,當爲看品,所盛樻子·黃袱等物,亦令戶曹及各該司,急速精備擧行之意,分付何如?傳曰,允。
禮曹參判金始煥疏曰,伏以臣,性姿駑鈍,神識衰耗,不足以忝叨按獄之列,而當此無前之逆變,承乏苟充於獄官,則未及顚仆之前,固不敢爲祈免自便之計,間或有難安之情勢,難强之疾病,而冒沒驅策,首尾參坐者,今已五朔有餘。臣之無狀,雖不猶人,亦不至病風喪心,何所顧憚於國賊君讐,而萌一毫緩忽之意哉?若其區區赤心,必審必愼,或慮有失於刑訊死生之間者,此不過循格例,重獄體而已。臣之本意,適與大臣長席,不相參差,故前後奏讞,不知其幾遭,而一未嘗生出別見,有所覆難,則凡有咎責,臣豈獨免,而今者臺章峻發,聲罪至深慙,而免諸梏自出獄門等語,直驅於按獄不嚴之科,其所攻斥,萬萬危怖。人臣受命按事,而得此題目,亦何以自逭於邦憲乎?如臣者,備員充數,無所輕重,雖百顚百沛,固何足言?而大臣長席,旣因此逬出,則臣以終始同事之人,不可自幸其臣名之獨漏,而一日仍冒於職次也,決矣。臺批未下之前,亦不敢徑先自暴,縮伏累日,今始露章請譴,伏乞亟令勘正臣罪,以爲緩獄者之戒,亦宜鐫遞臣同義禁之任,以謝臺議幸甚。謹昧死以聞。答曰,省疏具悉。卿其勿辭,從速行公。
上在昌德宮。停常參·經筵。
下直,長鬐縣監吳夢星。
大妃殿·大殿·中宮殿·世弟宮,政院·玉堂問安。答曰,知道。嬪宮,政院·玉堂單子問安。答曰,知道。大妃殿·中宮殿,藥房問安。答曰,知道。
鄭楷啓曰,大司憲李世最陳疏未下批,執義李重述,掌令徐宗廈,持平尹東洙在外,掌令朴徵賓被論,持平具命奎呈辭受由,今日以監察茶時之意,敢啓。傳曰,知道。
朴熙晉啓曰,吏曹郞廳來言,承旨及臺諫有闕,政事何以爲之?取稟。傳曰,過國忌後爲之。
藥房提調李台佐,副提調任舜元啓曰,伏未審日間,聖體調攝,若何?而寢睡水刺之節,日益加勝乎?大妃殿調攝之候,亦復何如?再昨本院之批,有今日入診之敎矣。臣等率諸醫,趁早入侍,詳察症候,議定繼進之藥宜當。王世弟調候,亦如何?區區憂慮,敢來問安,竝此仰稟。答曰,知道。寢睡水刺之節差勝矣。慈殿氣候安寧,世弟氣候平穩矣。
藥房再啓,臣等入診退出後,與諸醫反復商議,則皆以爲脈度沈數,胃火尙盛,前劑入加味調中湯,依前方文,加進五貼宜當云。此藥卽爲劑入之意,敢啓。傳曰,知道。
兪命凝,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,都摠管朴泰恒,以實錄廳堂上,本廳坐起晝仕進去之意,敢啓。傳曰,知道。
備忘記,傳于朴熙晉曰,史官一員待命,騎馬三匹,卜馬二匹立之。
鄭楷啓曰,卽者禁府都事來言,今日當爲鞫坐,而大臣病患,一向沈重,不得開坐云矣,敢啓。傳曰,知道。
朴熙晉啓曰,館伴李光佐,連日違牌,終不應命,事體極爲未安,更爲牌招,何如?傳曰,允。
李眞儒啓曰,館伴李光佐,又違召命,推考傳旨,今方捧入,而旣承疏批之後,無意變動,一向違命,事體極爲未安。館伴之任,義同往役,情勢雖曰難安,固無可辭之義。而今又陳疏到院,纔已退却,都監擧行之事,一時緊急,不可一任其撕捱,更爲牌招,何如?傳曰,允。
朴熙晉啓曰,藝文館提學李肇,牌招不進矣。推考傳旨,今方捧入,而成命之下,不卽赴召,極爲未安,更爲牌招,何如?傳曰,允。
事變假注書朴履文。
兵曹口傳政事,李師尙單付副司直,具命奎單付副司果。
事變假注書尹彙貞。
朴熙晉啓曰,兩南災邑守令,拘於署經,尙未辭朝,至於四員之多。諫院則雖已署經,憲府無行公之員,署經未易,在前如此之時,一司旣已署經,則亦有催促發行之例,今亦依此除署經催促發送,何如?傳曰,允。
兪命凝,以備邊〈司〉意啓曰,今此陳慰使之行,出於意外,日期急迫,其路費未及求請於各道,在前如此之時,有以大同米自京廳出給之例,而兩西求請,則去路收合,京畿·湖西,則本自京廳,定式直給,兩南求請之價,依戊戌陳慰使行時謄錄出給,以爲措備行資之地,何如?傳曰,允。
朴熙晉,以司饔院意啓曰,今此勅行,雖以傳訃出來,接見時例行茶禮,似不可廢,依例待候之意,禮曹旣已啓下矣。茶禮所入素膳饌品及該用器皿,依戊戌年例擧行事,分付各該司,何如?傳曰,允。
兪命凝,以兵曹言啓曰,卽接楊花津別將牒報,則當初設立別將,津軍募得時,雜役蠲減事,節目啓下。今自漢城府,坊民一體,出定坊役,津軍不勝支堪,將至逃散之境云。取考當初五津設立時節目,則江村閑遊人,募得作隊成案,除雜役輪回立番。脫有緩急,整待舟楫,可以得力於倉卒之際,設立本意,有非偶然。頃者漢城府坊役節目磨鍊時,未及詳察,募入津軍,凡民一體混同出役,卽今凡干侵責,不已,其勢必至於渙散,旣爲作隊團束之津軍,若至革罷,則誠爲可惜,不可無變通之道。津軍中無率丁者,依定式勿侵坊役之意,分付京兆府,何如?傳曰,允。
又以兵曹言啓曰,木覓·毋岳烽軍等,以無料布之卒,專管報警,晝夜不離,其爲役之偏苦,莫此軍若也。朝家另加優恤,烟戶雜役及藏氷馬夫之役,一依砲殺手例,特令減除事,前後事目,不啻申嚴。今此藏氷時,因漢城府草記,不復區別,混同出役,烽軍與他軍兵有別,特依砲殺手例,蠲免他役,則近來氷戶,雖曰減縮,上年及上上年,旣不擧論,而獨於今年,創此無前之規,渠輩之呼冤難堪,固不足恤。烽臺之虛疎,殊涉可慮,一依前後承傳,勿侵氷役之意,永爲定式,分付,何如?傳曰,允。
又以兵曹言啓曰,武藝別監趙孝明內中日試射時,鳥銃無間,連三次沒技,所當依辛巳年筵中定奪,直赴殿試,而係干恩典,自下不敢擅便,上裁,何如?三次所受賜馬之帖,亦當依例,一倂還收,竝此仰稟。傳曰,依爲之。
李眞儒,以義禁府言啓曰,卽接月令醫員李德喜手本,則時囚罪人洪元益,素患胸痛之人,久處冷地,前症復發,一倍沈痼之中,添得寒疾,彌留月餘,食飮全廢,咳嗽苦劇,萬分危篤。罪人成任,素有痰眩之病,累日處冷,腹痛泄瀉,一時兼發,度數無算,元氣大脫,食飮全廢,症情危劇云。自前罪人病勢如此,則有保放救療之規,敢此仰稟。傳曰,依爲之。
又以義禁府言啓曰,臨陂縣定配罪人黃尙鼎,以他罪更爲拿囚,因其原情,府議啓還發配所事,允下矣。依例發遣府羅將,押付配所之意,敢啓。傳曰,知道。
右議政崔錫恒疏曰,伏以臣罪名未勘,情迹危臲,再上辭本,冀蒙準請。及承聖批,辭意優渥,特遣近侍之臣,儼臨荒郊之外,奉傳恩旨,敦召頻繁,事異常格,恩出匪分,此豈負罪微臣之所當得者哉?目今朝象積潰,莫可挽回,北報出來,憂虞溢目,如使臣苟有一分救得之望,則一身廉隅,有不暇顧。而如臣無似,忝叨匪據,地望輕微,旣不能見重於一世,誠信淺薄,又不能孚格於同朝。今若諉以時事之多艱,寵數之非常,冒沒廉義,重入脩門,則行路之人,亦必嗤點,於國事,少無塵露之益,在臣身,實爲難洗之羞,此臣所以荐蒙勤懇之旨,而終不敢冒進者也。矧此客行壓境,朝家多事,廟堂殆空,酬應無人,變通之擧,不容少緩,不得不申暴危懇,更煩哀籲。伏乞聖慈,深軫國勢之危急,俯諒情地之窮蹙,將臣本職,亟許鐫削,仍勘臣罪,以嚴邦憲,改卜賢德,使朝野有恃,機務無滯,國事幸甚。且祿俸輸送之命,已至五度,私心不安,又添一罪,惟願亟寢輸送之敎,以安私分,此亦臣區區之望也。謹昧死以聞。答曰,省疏具悉卿懇。前後之批,已悉至意,而誠意未孚,造朝無期,愕然且恧,無以爲言。矧今客使迫近,廊廟無人,其不可一向恝視也,明矣。年少臺言,不足爲嫌,須念國事,安心就途,用副日夕顒若之心。仍傳曰,遣使官傳宣。
康熙六十一年壬寅十二月初七日午時,上御熙政堂,藥房入診入侍時,提調李台佐,副提調任舜元,假注書權扶,記事官申致雲,記事官尹容,醫官李時聖·許坫·方震夔·吳重卨·李時弼·玄悌綱·鄭爾柱,儒醫任瑞鳳。提調李台佐進伏問,日寒漸酷,聖體調攝,若何?上曰,無事矣。大妃殿調攝之候,何如?上曰,安寧矣。王世弟氣候,亦何如?上曰,安穩矣。仍令醫官入診之意,敢達。上曰,唯。李時聖診曰,左脈似不沈數,而右脈則沈數矣。
許坫診曰,脈候比前差勝,而天關兩脈,尤勝矣。
副提調任舜元曰,外感猶未和解,故脈候之沈數然矣。
方震夔診曰,左右脈候,俱沈數矣。
李時弼診曰,脈候三部,比前差勝,而右脈之沈數,猶未盡減矣。
玄悌綱診曰,脈候左三部,似是鎭靜,而猶帶數氣,右三部,寸關全數矣。
鄭爾柱診曰,脈候左右三部沈數中,寸關尤數矣。
任瑞鳳診曰,脈候右關脈小,而尺脈比前差勝矣。
李台佐曰,舌苔減不減,令醫官詳察,何如?上曰,唯。鍼醫吳重卨曰,舌苔比前盡減,如常矣。
李台佐進伏曰,勅行迄無聲息,誠爲可慮。取見謄錄,則辛丑年順治皇帝傳訃勅使,同年正月十二日騎馬,二十三日越江。戊戌年皇太后傳訃勅使,丁酉十二月十四日騎馬,二十五日越江。計其日子,則俱是十二日,而今來勅使,十二月二十日騎馬云。而今日卽十二月初七日,而形影漠然,計其日子,則乃十八日也。未知其由,又以灣府狀啓觀之,十九日喪出云。而謝恩使所報,則十三日喪出,立第四子云。日子如是相左,雖未知彼中事情之如何,而以臣淺見慮之。康熙末年,幽廢太子,二十餘子,各擁重兵。今若果如使臣狀聞,第四子越次而立,則諸子之爭立,勢所必至。其彼中若有事,則實爲我國之深憂,此際首揆所患,一向沈淹,左揆久處荒野,右揆又迸出郊外,廟堂一空,而獨臣以入診之故,時時入對矣。至於時急酬應,一未擧行,外方賑飢請蠲之狀,逐日沓至,而亦無以回啓,如此而尙何能措一事耶?譬如萬斛龍驤,出入於洪濤駭浪之中,而操柁無人,靡所止泊,檣傾楫摧之患,可立而待,此何等爻象耶?臣以敦召大臣,收聚人才之意,前後所達,非止一再。自上若別樣敦召,則右相以體國之誠,寧忍恝然退坐?左相亦何以視同平常之時,而不回遐心耶?臣曾忝史官於先朝,先朝所以敦召大臣也。或以別諭,或以手札,至誠敦勉,期於必致。故故相臣南九萬之去國也,情勢踪地,若不可以復入,而惟其敦召之如此也。故終至還朝,此豈非今日之所當法者哉?大凡君臣之義,無所逃於天地之間,豈可徒守廉隅,不念國事乎?至於吏曹參判鄭齊斗,非但學行,爲世所尊,且有識慮,可以擔當事務。當此艱虞之日,雖是側陋,尙可擧而用之,況是禮遇之臣乎?若別爲召致,豈不一出而應命乎?爲國之道,惟在於聚舍臣僚,協心做事,而國而無人,將何所恃?卽今朝著之空虛,如右所陳,此臣所以縷縷煩達者也。今日國事,可謂汲汲乎殆哉,天災疊出,民怨朋興,公私赤立,百無一恃,若於此時,脫有緩急,則土崩瓦解之勢,灼然可覩。自上,果能念祖宗付畀之重,察時勢艱虞之極,政令施措之間,奮發勅勵,凡干浮沈之費,一切蠲減,而敦尙朴素,群下怠慢之習,亦宜警飭,而責以共貞,則此於救時之道,豈曰少補哉?更加體念焉。上曰,當留意焉。
又所啓,畿甸·兩西,當此大殺之年,又當支勅之役,民力將盡矣。今此傳訃勅後,登極頒赦及皇后·皇太子冊封勅行,當連續出來。我國以陳慰·陳賀等事,亦將連送使价,內外財力,決無支吾之勢,實不知所以爲計也。客行時供饋等事,有非自我所可節損,而至於我國,各樣別星及出疆使行廚傳等事,亦不可以常例爲之。而至於茶啖,特減無妨,限明秋姑爲停止事,發關,分付於畿甸兩西道臣,以除荒年一分之弊,何如?上曰,依爲之。出擧條
又所啓,地部經費之虛竭,前旣略陳矣。意外客行,今將疊到,而一勅之費,各項所入,以錢計之,則將至三四萬兩之多。卽今地部所在錢文,僅數萬餘兩,一勅之需,則或可某條推移,而其後則茫無所措,事勢之切急,莫此爲甚。各衙門錢布,隨其所儲之多少,問議于大臣,參量貸來,以爲前頭需用之地,有不可已,敢此仰達。上曰,依爲之。出擧條
又所啓,顧今時勢,無一可恃,艱虞溢目,朝象泮渙,已有土崩瓦解之憂。而此際,又有北方事變,前頭之患,有不可勝言者,此政我國安危之機也。博採群議,下情無壅,凡諸陰雨之備,措置之政,如救焚拯溺之不暇,猶懼其難濟,近來大小疏章,勿論緊歇,竝不下批,此雖由於聖候,連在靜攝中,未暇賜批,群情之抑鬱,無大於此。此後則凡論及民憂國計邊事軍機者,輒卽下批,仍令廟堂,商確稟處,何如?敢達。上曰,當依施焉。
又所啓,昨日有大提學命招之事,似是賜柑設製之擧。第念我國,於彼人,雖與誠心服事者有異。傳訃之後,旣已擧哀,又有服衰之節,未成服前設製試士,有欠於眞實之道。領議政趙泰耉,兵曹判書李肇亦以退行爲宜云。姑待除服後爲之,亦未晩,故敢稟。上曰,依爲之。榻前下敎
又所啓,鍼醫蔡光夏,方爲南部主簿矣。部主簿例有殺人檢屍之事。在前入診出入醫官,若部主簿,則有閑官換差之例,蔡光夏部官,依例,分付該曹,閑官換差,何如?上曰,依爲之。榻前下敎
任舜元所達,守禦使金一鏡,已有勿待命之敎,而所遭非常,不敢遽爾退去。大提學趙泰億,亦以情勢難安,自盡於文衡,再招不進後,亦待命於金吾。將兵之臣,文衡之任,俱係緊重,而一向胥命於金吾,事體未安,不可無別樣處分,故敢達。
李台佐曰,將兵之臣,主文之任,爲任不輕,而一向待命於金吾,事體未安,誠如承旨所達,更以勿待命事,特爲下敎,而後可以各自歸矣。上曰,勿待命,可也。榻前下敎
任舜元所達,近來朝象不佳,互相訾毁,以至位著殆空,誠可嘅然。向日鄭壽期之殫論姜鋧,無非抑勒粧撰之言,伊時儒臣章疏,大臣筵奏,已陳其被誣實狀,今不必更爲煩達,而乃者壽期,一疏再疏,一節加於一節,至於三疏,則擧其平生,一筆勿斷,恣意凌踏,無所顧藉,此何意耶?鋧非新進微班之人,其立朝事君,垂五十年,遍歷名宦,位至崇品,淸愼恪勤,小心奉公,先大王特垂眷知,至降謹愼之褒,到今白首之年,橫被無限詆辱,直斷其平生,加之以不韙之目,臣竊慨然。至於趙泰億疏中,私書措語演出云者,尤不成說。金一鏡之私書,本札猶存,其不出於姜鋧,孰不知之乎?今鋧所遭非細,情勢難安,陳疏未承批,方在蹙伏竢譴之中,在聖上待老臣之道,似當有一番開釋之道,惶恐敢啓。
李台佐曰,近來臺閣上,排擊成風,必擧人平生而訾毁之,此習之不美,誠如承旨所達矣。上無發落。
李台佐曰,諸醫皆以爲脈度差勝,而猶帶數氣,臣亦仰瞻玉色,和氣如常,此必外感,雖似和解,而內傷猶未盡差,必連進藥餌而後,可以盡少愈之道矣。上曰,依爲之。諸臣以次退出。
上在昌德宮。停常參·經筵。
夜一更,月暈。
仁烈王后忌辰齋戒。
鄭楷啓曰,大司憲李世最,上疏未承批,執義李重述未肅拜上疏,掌令朴徵賓被論,掌令徐宗廈,持平尹東洙在外,持平一員未差,今日以監察茶時之意,敢啓。傳曰,知道。
又啓曰,卽者禁府都事來言,今日當爲鞫坐,而大臣病患,一向沈重,不得開坐云矣,敢啓。傳曰,知道。
又啓曰,館伴李光佐,今日又爲牌招不進,推考傳旨,今方捧入,而鎭日荐召,終不應命,徒傷分義事體。都監凡事,無一措置,前頭生事可慮,而本院則請牌之外,無他道理,更爲牌招,何如?傳曰,允。
李眞儒,以戶曹言啓曰,依傳敎,右議政崔錫恒今十二月朔祿俸,更令倉官,輸送于彌沙里所住處,則以爲負罪待勘之蹤,萬無常廩冒受之理,纔上一疏,冀蒙成命之亟寢矣。輸送之敎,又及於此際,惶隕罔措,不知所達云。祿俸又不領受,何以爲之?敢稟。傳曰,更令倉官輸送。
假注書尹彙貞啓曰,臣承命馳往于楊州彌沙里右議政崔錫恒所住處,傳宣聖批,則以爲臣罪名旣重,情迹益蹙,席藁郊次,一味惶悚,不避瀆擾,又上辭本,意謂蓋高之聽,庶幾有矜允之望矣。伏承聖批,辭旨優異,開示淵衷,委曲諄切,諭之以誠意未孚,責之以恝視國事,不鄙求助之意,藹然絲綸之外,伏地莊誦,不覺感涕之橫逬也。當此朝著泮渙,茫無涯畔,客行垂到,鼎席殆空,獨使至尊,憂勞於上,臣雖愚頑,亦有一端秉彝之天,則其何敢只爲便身之圖,不思報效之義,自甘於辜恩慢命之誅哉?第伏念大官去就,上關朝廷之風紀,臣雖無似,忝居具瞻之地,有罪未勘,情地迫隘,而今若迫於嚴命,重入脩門,則無補於國事,而適足爲笑侮之資而已。凡所猷爲,人孰信之?百爾思量,計無所出。恩諭之下,又未祗承,臣罪至此,益無所逃,瞻望雲霄,心神飛越,不知所達云矣,敢啓。傳曰,知道。
上在昌德宮。停常參·經筵。
仁烈王后忌辰。
大妃殿·中宮殿,藥房問安。答曰,知道。
鄭楷啓曰,大司憲李世最,上疏未承批,執義李重述,未肅拜上疏,掌令朴徵賓被論,掌令徐宗廈·尹東洙在外,持平一員未差,今日以監察茶時之意,敢啓。傳曰,知道。
藥房提調臣李台佐,副提調臣任舜元啓曰,伏未審日間,聖體調攝,若何?湯藥連爲進御,而寢睡水刺之節,日益加勝乎?臣等率諸醫入診,詳察症候宜當。大妃殿調攝之候,亦復何如?王世弟調候,亦如何?臣等亦當入診,更察症候矣。區區憂慮,敢來問安,竝此仰稟。答曰,知道。湯藥連進,寢睡水刺,日益加勝矣,勿爲入診。慈殿氣候一樣。世弟氣候平穩矣,問于入侍醫官,議藥宜矣。
藥房再啓曰,卽伏聞王世弟入診諸醫,退出後所傳之言,則皆以爲諸症候,比前差減,而脈度猶未如常,前劑入滋陰健脾湯,不可不連爲進服。前方中更加山桅薑炒五分,加進五貼宜當云。此藥卽爲劑入之意,敢啓。傳曰,知道。
鄭楷啓曰,卽者禁府都事來言,今日當爲鞫坐,而大臣病患,一向無減,不得開坐云矣,敢啓。傳曰,知道。
朴熙晉啓曰,館伴李光佐,情勢雖曰難安,一再違牌,無意應命,揆以事體,固已未安。而卽接平安監司狀啓,則勅行渡江,似在旬間云。都監凡事之擧行,十分緊急,卽爲牌招,何如?傳曰,允。
又啓曰,館伴李光佐,今日又爲牌招不進,推考傳旨,今方捧入,前後違召,至於十三次之多,而終無變動之意,揆以事體分義,殊甚未安,更爲牌招,何如?傳曰,允。
又啓曰,館伴李光佐牌招事,允下矣。方在江上,城門垂閉,待明朝出牌之意,敢啓。傳曰,知道。
上在昌德宮。停常參·經筵。
下直,江陵府使南一明,河東府使李鳴夏,金堤郡守李存道,委曲僉使林有猉,丑山萬戶李壽泰。
有政。吏批,行判書李光佐,出在江上,參判鄭齊斗在外,參議李明彦進,右承旨朴熙晉進。
吏批啓曰,判書李光佐時在江上,參判鄭齊斗在外,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避竝擬,何如?傳曰,允。
吳命峻爲都承旨,金始燁爲持平,柳弼垣爲校理,李顯章爲修撰,金始㷜爲輔德,金始煥爲戶曹參判,崔尙復爲司評,李夏英爲工曹正郞,李思牧爲仁同府使,沈周觀爲禮曹佐郞。南部主夫蔡光夏,司畜別提權熻,閑官換差事,承傳相換。李承源爲弼善,朴涏爲兼輔德,宋寅明爲文學,吳命新爲副修撰,金東鼎爲戶曹佐郞,兼持平尹游減下。
兵批,判書李肇病,參判金致龍進,參議朴彙登病,參知鄭思孝受由在外,右副承旨鄭楷進。吳命峻·吳命恒單付副護軍,李顯章單付副司直,尹光益單付副司果,金浩單付副司正。
兵曹口傳政事,副司果柳綎。
兪命凝啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
兪命凝,以都摠府言啓曰,今日入直內三廳武兼禁軍及軍兵等,當爲中日習射,而本府褒貶相値,不得爲之之意,敢啓。傳曰,知道。
以備忘記,傳于鄭楷曰,今下弓矢,委曲僉使林有猉處給送。
鄭楷啓曰,近日憲府,無行公之員,連以監察茶時,事甚未安。除在外被論陳疏未承批外,未肅拜人員,卽爲牌招,何如?傳曰,允。
又啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
吏批啓曰,承文院判校具益亨呈狀內,重病之外,又添別症,症情危劇,以此病狀,萬無起動之望,斯速入啓處置云。改差,何如?傳曰,允。
兵批啓曰,新除授水口萬戶朴泰著呈狀內,老母今年七十,且有痼疾,以獨子,實無遠離赴任之勢,依例處置云。邊將之親年七十無兄弟者,許遞其任,已有定式,水口萬戶朴泰著,今姑改差,何如?傳曰,允。
又啓曰,新除授蒜山僉使成德望呈狀內,自初冬右邊脚部不仁,戶庭之間,不能起動,且年迫八旬,決無作行遠赴之勢,斯速入啓處置云。聞其病勢,果是實狀,有難强令赴任,今姑罷黜,準期不敍,何如?傳曰,允。
朴熙晉啓曰,江原監司狀啓,臘藥材進上中,鼺鼠一箇闕封,待罪事。傳曰,勿待罪事,回諭。
鄭楷以戶曹言啓曰,卽接玉山府大嬪祠宇造成所監役官所報,則祠宇大樑次大不等,自京無路辦得,方用悶慮之際,聞內司大把槽所入別大不等十餘條,今方斫置於京畿楊根地,而可合於樑材,就其中預備竝四條,願爲擇用云。役事萬分緊急,樑木果難覓得,依所報內司斫伐大不等中,限四條,許令取用宜當,以此,分付內司,何如?傳曰,允。
朴熙晉,以司饔院提調意啓曰,本院專掌御供,無他所管,故曾前宗班之膺是任者,雖叔姪之間,曾無引避之事,亦多有行公之人,而外朝則或有見遞之例矣。豈宗班無他職掌,而與外朝有異而然歟?卽今提調左參贊臣姜鋧,咸平君臣泓,左承旨臣任舜元或因叔姪,或因婚家嫌避,陳疏引入,久未行公。不但視膳之苟艱,客使非久渡灣,接見時茶禮等事,無不主管,提調不可不備員,請令該曹稟處,俾無臨時窘急之患,何如?傳曰,允。
又以迎接都監言啓曰,迎勅日子,自禮曹以初六日·初八日·初十日·十一日·十二日·十四日擇定啓下矣。卽見遠接使平安監司初六日成貼狀啓,則勅行,明與再明間,似當渡江云。以此狀啓計日,則勅行渡江,似在旬間,迎勅日子,不可以前擇日用之,更令禮曹,急速改擇,知委於儐臣處,使之待勅使渡江,停當擧行,何如?傳曰,允。
兪命凝,以兵曹言啓曰,今此陳慰兼進香使一行赴京時,所把驛馬,必須前期分定,可無未及之患。應把驛馬四十匹內,忠淸道八匹,全羅道九匹,慶尙道十五匹,今十二月二十九日,京中逢點。江原道四匹,咸鏡道四匹,來癸卯正月初五日,直送安州逢點之意,各道監司處知委,何如?傳曰,允。
又以備邊司意啓曰,統制使李鳳祥,以其病狀沈淹,入冬添劇,決難察任之意,三呈辭狀。而重鎭不可輕遞,以調理察任之意,連次題送矣。今又以其老母宿患痰症,近益危篤,今至三朔,氣息奄奄,朝不慮夕,母子二人,千里各離,無兄弟在側看護,情理切急。且其母年,明年恰滿七十,若過今朔,在法應遞。而卽今情境,度日如年,有難抑情以待云。李鳳祥身病輕重,固未知如何,而其老母之病,如是沈篤,又無他兄弟之看護者,則其在孝理之下,不可無軫念之道。李鳳祥今姑許遞,何如?傳曰,允。
又以備邊司意啓曰,今番胡差齎來禮部咨文中,有以萬壽大慶,新撰表文表式,作速照例繕寫,一倂送部矣。皇帝崩逝之訃,旣已出來,萬壽慶賀,今無可行之處,慶賀進表一款,停止之意,分付承文院,措辭撰出,回咨付送於陳慰使行,何如?傳曰,允。
朴熙晉,以禮曹言啓曰,來癸卯年正朝,大殿·大妃殿·中宮殿陳賀時,王世弟致詞陳賀節目,當爲磨鍊,而方在調攝之中,何以爲之?敢稟。傳曰,權停。
又以禮曹言啓曰,來癸卯年正朝大殿·王大妃殿·中宮殿·世弟宮陳賀節目,當爲磨鍊,而自上方在靜攝之中,以權停例磨鍊乎?敢稟。傳曰,依爲之。
鄭楷,以戶曹言啓曰,卽接廂庫內官先啓手本,則今此傳訃宣勅後,第四日成服時,內官等所着衰服次正布及布裹紗帽麻帶等物,依辛丑年例進排事,啓下矣。本曹旣無辛丑謄錄,百官所着衰服,亦不磨鍊,則獨於內官所着衰服磨鍊進排,事例不當,手本內辭緣,今姑安徐,何如?傳曰,允。
又以戶曹言啓曰,依傳敎右議政崔錫恒今十二月朔祿俸,更令倉官,輸送于彌沙里所住處,則以爲罪名之深重,情迹之窮蹙,不可以日子之久近,有所減歇,而祿俸輸送之命,尙未得寢,聖恩愈隆,臣罪愈重。顧此待罪郊次之蹤,實無常廩冒受之義,又不得祗承,惶隕罔措,不知所達云。祿俸又不領受,何以爲之?敢稟。傳曰,更令倉官輸送。
又以戶曹言啓曰,近年以來,連値儉歲,稅入減縮,加以累經都監大役,曹儲蕩竭,至有買取貢物米而繼用,事體之窮急,此已大知。況今客使,又復出來,凡百需用,罔知攸措之中,來二月以後百官頒祿,軍兵放料,將未免絶乏之患,言念國計,誠極悶慮,不可無別樣變通之道,忠淸道牙山倉所屬邑,與沿海各邑壬寅條稅米太,山郡作木及黃海道各邑壬寅條稅米太,山郡四邑作錢,明年三月二十〈日〉內上納京倉,全羅道三倉及沿海邑稅穀,慶尙道作木,則四月三十日內,上納畿甸稅穀陸運邑,則依前定奪,趁歲前來納,以爲及時取用之地。而或有如前遷就不納之邑,則當該守令及差使員海運判官,各別入啓論罪,鄕色亦爲拿致京獄,嚴刑懲治之意,知委該道,何如?傳曰,允。
朴熙晉,以弘文館言啓曰,本館下番副修撰李承源,今日政,移拜弼善,下番,將未免闕直。新除授修撰李顯章,牌招察任,副修撰吳命新,時在京畿龍仁地,經筵入番事緊,請斯速乘馹上來事,下諭。傳曰,依啓。
鄭楷,以備邊司意啓曰,卽聞勅行,初七日旣已越江,不多日內,當到京城矣。到弘濟院日,例有大臣·承旨往見問安之禮,而臣之病勢,轉益危苦,斷無自力出郊之勢,右相不可不急速敦召,別爲下諭,俾卽入城,在所不已。館伴李光佐,情勢雖曰不安,前後牌召,至於十餘次,一向撕捱,無意入來,目今事勢,萬分窘迫,其在分義道理,豈容如此?卽爲推考牌招,使之卽速入來察任,何如?傳曰,允。
朴熙晉,以迎接都監言啓曰,卽見遠接使上送路程記,則勅行今月初八日,止宿車輦,仍爲離發,十六日入京云。此是曾前禮曹所擇吉日,以此日入京之意,遠接使處回移,各該司及京畿·開城府·黃海道,亦爲知委,而上送路程記,正書以入之意,敢啓。傳曰,知道。
又以迎接都監言啓曰,卽接平安監司狀啓,則勅使渡江後,各處宴享茶啖及軍威·軍樂等事,一倂除減矣。在前除減宴享時,則例有中路別遣問安使之擧,而不必別爲差送,以貽廚傳之弊,依例以平壤迎慰使,使之仍留,等待勅行,措辭致問之意,令政院,急速擧行,何如?傳曰,允。
又啓曰,因迎接都監草記,中路別問安使,依例以平壤迎慰使,使之措辭替行之意,令本院,急速擧行事,允下矣。方以此意,急急下諭于平壤迎慰使李眞卿處,而卽見勅行路程記,則十一日當爲止宿於平壤云。今雖星火疾馳,十一日前,勢未及到於平壤。如未及於平壤,則不可無臨急變通之道,黃州迎慰使處,使之擧行,似爲便當。以此意,分付迎接都監,使之急急馳通於遠接使金演處,何如?傳曰,允。
又啓曰,因迎接都監草記,中路別問安,使不必別爲差送,依例以平壤迎慰使,使之仍留等待,措辭致問之意,令政院急速擧行事,允下矣。以此意,平壤迎慰使李眞卿處,下諭,何如?傳曰,允。
鄭楷,以備邊司意啓曰,政院啓辭,勅使接見時說話,依例書入,而此外問答間未盡說話,令廟堂預爲增刪定奪事,允下矣。接見時說話,就政院書入措語,略加添刪,送于政院,改書以入之意,敢啓。傳曰,知道。
朴熙晉,以禮曹言啓曰,卽見遠接使狀啓,則今此勅使渡江,當在初旬間,以渡江日子較之,則勢未及於十四日,亟令該曹,更爲推擇下送事,啓下矣。當初擇日中,以十五·十六日,俱是吉日爲言。則只擧十四日者,似未詳審之致。而迎勅吉日,更令日官推擇,則今月十七日·十八日·十九日,連日大段拘忌,二十日卯·巳時平吉,二十一日拘忌,二十二日卯·午時平吉,二十三日國忌齋戒且拘忌,二十四日國忌,二十五日卯·午時平吉,二十六日卯·巳時,二十七日辰·巳時,俱爲大吉,二十八日卯·午時平吉云。自十五六日,至二十八日中,大吉·平吉等日時停當之意,遠接使處,更爲下諭,何如?傳曰,允。
執義李重述啓曰,臣頃忝憲職,以罪人金雲澤請刑事,有所論啓,至於兩司俱發而蒙允矣。大臣旋卽陳箚,備論其不可請刑之由,而其中有曰,趙洽云云之說,事關先朝,非今日臣子之所敢發問於罪人者也。噫,大臣或未之深思耶?雲澤之窮凶情節,悉出於諸賊之招,而其與爾重說話,尤極陰密。夫獨對事,決非外間所能先期預知者,而洽招云云,不啻明白,則當初論啓,不過爲鉤得其先知之由而已。何嘗有一毫關涉先朝之端,而大臣圇說去,至以不敢發問爲言,末又以忌器二字,前後之箚,申論不已,使言者,不敢復有所提論?臣竊惑焉。臣性本疎迂,不識時諱,論一罪囚,重被大臣之非斥,豈可以事過之後,而靦然冒居也哉?此臣難安之一端也。且臣伏見本府前啓中,有昨冬庭請議罷時卿宰以下及三司諸臣唯諾者,竝遠竄之啓,臣之從兄定配罪人重協,亦昨冬三司中人也。其時從兄以校理,參於庭請,而當其議罷時,以不可徑停之意,挺身立異,故昨冬削黜之罰,不爲擧論者,蓋以此也。今此臺啓,混擧三司諸臣,泛請論罪,臺啓蒙允之後,雖或區別,而未區別之前,不可晏然連啓也,明矣。其何可一刻仍冒於臺次乎?請命遞斥臣職。答曰,勿辭。
鄭楷啓曰,執義李重述,再啓煩瀆,退待物論矣。傳曰,知道。
朴熙晉啓曰,因弘文館草記,修撰李顯章牌招事,允下矣。闕門已閉,待明朝出牌之意,敢啓。傳曰,知道。
行吏曹判書李光佐疏曰,伏以臣被言罔極,負罪至深,昧死陳章,席藁俟命,聖度天大,曲賜優容,混批更宣,不許臣辭,慈恩所被,渙若陽春,臣雖粉身糜頂,何以上報萬一?惟有銘心鏤骨,感涕沾臆。噫,臣罪臣固自知,奉天命而行天討,不能當事盡道,厭服衆心,至使人疑臣以緩獄,臣之罪一也。徒懷忠愛之血忱,敢論追報之重禮,而不能甄誠積慮,感孚同朝,至使人疑臣而循名,臣之罪二也。方今府庫蕩竭,生民困窮,國勢危澟,有莫保之形,此正君臣上下,同心戮力,如救焚溺之日也。顧臣首蒙寵擢,歷典要劇,于今一年所,而觸事憒憒,無一善狀,旣不能絲毫效力,措一事而救一分,至使民窮財竭,日甚一日,危亡之形,朝不謀夕,又不能委曲調娛,平物情而致寅協,至使一室之內,戈戟相向,疑阻乖張,遂不可爲,此其爲罪,尤有甚於向之二者矣。歐臣惡名,不足以爲臣恥。擬臣大何,不足以爲臣患。惟不肖無狀,壞事敗國,上負隆知,下孤宿心,此爲痛恨慙悼,無以自解,此心皦然,天日臨照矣。管子論國之存亡,專責四維,如臣所遭,尙可以冒罪攘恥,唐突朝行,是眞廉義都喪,四維幾何,而不墜地?臣雖頓頑誠不能忍以身冒此。竊念國有常憲,理難私貸,重勘臣負犯,爲他人戒,誠不可已。藉蒙終始曲全,杜門削迹,永絶當世之念,固爲臣不易之義,尙何官職去就之可論乎?儐接之事,雖曰緊急,朝衣就列,實無是理。坐違嚴召,已過十數,此固出於千萬不獲已。而言者必復以偃蹇之案,加之窘蹙迫隘,寧復有此?身旣逬退,無由更前一步。卽胥命金吾,亦不可得。惟願亟被重律,得以少安私分。伏乞聖慈,天地父母,少賜憐察,亟命先遞臣館伴之任,仍命削臣職名,議臣罪犯,竝與違逋之律,而重賜勘處,不勝至禱,謹昧死以聞。答曰,省疏具悉。卿無所嫌,勿辭行公。
上在昌德宮。停常參·經筵。
下直,森森坡萬戶尹景夏。
大妃殿·中宮殿,藥房問安。答曰,知道。
李眞儒啓曰,今十五日儒生殿講日次,而上前開坼相値,頉稟。傳曰,知道。
鄭楷啓曰,大司憲李世最,陳疏未下批,執義李重述避嫌退待,掌令朴徵賓被論,掌令徐宗廈,持平尹東洙在外,持平金始燁未肅拜,今日以監察茶時之意,敢啓。傳曰,知道。
藥房提調臣李台佐,右承旨臣朴熙晉啓曰,伏未審日間,聖體調攝,若何?寢睡水刺之節,日益加勝乎?前劑入湯藥,當盡於今日,臣等當率諸醫,趁早入診,詳察症候,議定繼進之藥。大妃殿調攝之候,亦復何如?前劑入柴胡涼膈散,已盡於昨日,更令醫女入診後,議定繼進當否宜當。王世弟調候,亦如何?區區憂慮,敢來問安,竝此仰稟。答曰,知道。水刺寢睡之節加勝,湯藥進御矣,勿爲入診。慈殿氣候安寧,世弟調候平穩矣,勿爲問安。
藥房再啓曰,卽伏承本院批答,則以水刺寢睡之節加勝,湯藥進御,而勿爲入診爲敎。臣等雖不敢更請入診,而卽與諸醫商議,則皆以爲加味調中湯,最宜於聖候,不可不加進云,此藥五貼,卽爲劑入。且伏聞大妣殿入診醫女退出後所傳之言,則氣候安寧,而脈度似爲微數,頭部微疼,膈間不淸利之候,時或有之,此是本症爲敎云。卽與諸醫,更加商議,則皆以爲加減生脈散,有淸補之功,先進五貼宜當云,此藥亦爲劑入之意,敢啓。傳曰,知道。
以備忘記,傳于兪命凝曰,今下弓矢,森森坡萬戶尹景夏處,給送。
鄭楷啓曰,執義李重述引避退待,憲府無行公之員,處置歸於諫院,而大司諫南就明陳疏未承批,司諫李眞淳未肅拜呈辭,獻納權益寬,正言柳綏呈辭,正言金重熙陳疏,尙未處置,事甚未安。除陳疏入啓未肅拜外,呈告陳疏人員,竝卽牌招,以爲處置之地,何如?傳曰,允。
又啓曰,卽者禁府都事來言,今日當爲鞫坐,而大臣病患,比昨添重,不得開坐云矣,敢啓。傳曰,知道。
朴熙晉啓曰,開城府別迎慰使,承旨一員,當爲進去,何承旨進去乎?敢稟。傳曰,左承旨進去。
又以迎接都監言啓曰,卽見遠接使今月初八日亥時成貼移文,則勅書一度,謄書以送矣。謹此封入,以備睿覽之意,敢啓。傳曰,知道。
又以迎接都監言啓曰,今此迎勅時服色,禮曹節目,則殿下改具翼善冠·白袍·烏犀帶,王世弟服色上同,百官則具白衣·烏紗帽·黑角帶,磨鍊啓下矣。卽見遠接使謄報,義州府尹狀啓,則迎勅時服色節次,一依辛丑年例,以淺淡服迎勅云。故取考都監辛丑年謄錄,則禮曹迎勅節目,殿下以白袍,出還宮時,百官以白衣隨駕,迎勅時,則殿下無揚黑團領袍·翼善冠·靑鞓·玉帶,百官則黑團領,具胸背矣。若依辛丑例磨鍊,則迎勅出還宮時,則用白色,而迎勅時,則當用黑色,而今番該曹,則以白色磨鍊,遠接使所報,則以淺淡服爲言,迎勅時服色之用黑用白一款,預爲完定歸一,然後可無臨時窘急之患。更令禮曹急速參考,前例磨鍊,知委儐臣,使之停當,何如?傳曰,允。
又以侍講院啓曰,本院僚員之苟簡,未有甚於近日。昨日政,新除授兼輔德朴涏·弼善李承源,文學宋寅明,今日不爲出肅,竝卽牌招察任,何如?傳曰,允。
又以兼輔德朴涏,牌不進,罷職傳旨。傳曰,推考傳旨捧入。
李眞儒啓曰,館伴李光佐牌招不進,推考傳旨,今方捧入,而三次陳疏,皆承開釋之批,十數次違牌,自處之道,亦已太過,而勅行入京,只隔四五日,都監凡事,萬分緊急,其在分義道理,宜卽趨命,以伸往役之義,而退處江外,一向撕捱,事甚未安,更爲牌招,何如?傳曰,允。
朴熙晉,以迎接都監言啓曰,因禮曹草記,勅使到京後各宴,似不必受,而彼或提起,則不無顚倒之患,令都監稟處事,允下矣。今此勅行,旣爲傳訃而來,各處宴享,一倂減除,則似無入京後提起之端,宴享一節,別無更爲稟處之事矣,敢啓。傳曰,知道。
又以迎接都監言啓曰,卽見遠接使狀啓,則宴享減除之時,例有中路別遣問安使之事,而今番則異於常時,何以爲之?令都監稟處事,允下矣。在前宴享減除之時,則例有別遣問安使於中路,措辭致謝之事,而今番則因其傳訃,減除宴享,此雖非別爲致謝之事,而別遣使以致勞問,其在接待之道,似爲完備。故昨以平壤黃州迎慰使中替行事,啓稟,分付儐臣矣。依前分付中路問安之禮,使之擧行,而措辭中宴享減除事,致謝之意,勿爲擧論,只致勞問之意,似爲得宜,以此更爲,分付儐臣處,何如?傳曰,允。
又以禮曹言啓曰,因迎接都監啓辭,迎勅時服色用黑用白一款,更令禮曹參考磨鍊,知委儐臣,使之停當事,允下矣。辛丑年,則乃是國恤三年內,故迎勅出還宮時,用視事服,百官亦以視事服隨駕,而及至迎勅時,則其時勅使渡江後,喪出的奇,不爲明言,故因本曹啓辭前磨鍊素服,改以黑袍磨鍊矣。今番中牌文中,旣以大行皇帝遺詔爲言,則辛丑前例,不可援用,一依五禮儀,以白袍迎勅之意,磨鍊啓下,而遠接使狀啓中,有淺淡服迎勅之語,京外服色,亦不可異同。且禮文中,雖以白衣爲言,前後國恤時,皆以淺淡服代行矣。今番迎勅出還宮時及迎勅時,殿下·王世弟,具黲袍,百官則以淺淡服磨鍊,原節目中改付標以入,而以此意,下諭于遠接使處,使之停當馳啓,何如?傳曰,允。
李眞儒,以兵曹言啓曰,卽接內需司移文,則北道奴婢身貢代木四十同,爲先輸送之意,啓下蒙允矣。卽當依數輸送,而本曹遺儲,近甚匱竭,又以諸路凶荒,外方應納,多有未收,去十一月當番布,尙未準捧,各樣應下,亦患闕乏,卽今事勢,甚爲切悶。木十同姑爲先送,其餘待未收畢捧,鱗次輸送之意,敢啓。傳曰,知道。
朴熙晉,以實錄廳摠裁官意啓曰,實錄纂修及刪節,非但事體嚴重,史役十分緊急,而近來堂上郞廳,或緣職事所拘,或因疾病之來,不得鎭日赴坐,此雖事勢所然,而使事一向遷就,誠爲悶慮。此後則依前定奪,雖情勢難安,不得行公,陳疏未承批·呈辭·服制·式暇,不得懸頉,除非實病衆所共知者外,逐日仕進者,另加申飭。都監堂上六員,郞廳只是五員,書寫之役,未免窘速,郞廳一員當爲加出,副校理尹游差下,都廳郞廳尹㝚,以本職未肅拜之故,不爲仕進。尹㝚於館職,强引不當引之嫌,每事撕捱。權益寬·柳弼垣連日不爲仕進,殊甚未安,竝推考,牌招察任,何如?傳曰,允。
又啓曰,因實錄廳草記,郞廳尹㝚·權益寬·柳弼垣牌招事,允下矣。今已夜深,待明朝出牌之意,敢啓。傳曰,知道。
又以禮曹言啓曰,今此迎勅時,殿下·王世弟,具黲袍,百官則以淺淡服磨鍊,遠接使處,下諭之意,纔已啓稟矣。取考辛丑謄錄,則宣勅後,有改服白袍之節,而其時勅使,喪出的奇,不爲明言,故宣勅後,始有變服之節。今番則牌文中,旣以大行皇帝遺詔爲言,故勅使渡江後,迎勅之官,皆以淺淡服行禮,則宣勅後成服前,似無變服之節。其間自上接見時及百官,仍用迎勅時服色宜當。以此意,更爲下諭於遠接使處,使之停當,急速馳啓,何如?傳曰,允。
正言柳綏啓曰,門黜罪人兪崇,極邊遠竄。請掌令朴徵賓遞差。措語竝見上淸河縣監李保命,本以逆賊頤·健之至親,操弓不成,庸瑣無能,而夤緣權勢,雜岐發身,濫授本任,專事貪虐,大小詞訟·軍丁捧招,專以貨賂低昻,締結商賈,防納倭貢米於東萊,則元無一石米船運之事,而勒捧船價錢累百餘兩於沿海浦民,盡爲入己之資,二賊南竄之後,供給百物,傾庫駄送,及其伏法也,葬具祭需,絡繹載送,些少官隷,疲於道路,南來之人,莫不憤罵。如此貪汚縱恣之人,不可一日畀之以荒歲字牧之任,以貽生民之害。請淸河縣監李保命,削去仕版。文城僉使吳重漢,本以市廛之駔儈,久爲頤賊之豢養,大小謀議,無不管領,密地任使,有同僕隷,連差禁衛營鐵物監官之任,當頤賊之營起第宅也,公給官料,私役卜馬,以供其需用,而終爲主將所覺,決棍罪汰,則斥呼其姓名於將校齊會之中,叱辱詬罵,辭語絶悖,聞者掩耳,人皆切齒,而憑依勢燄,累汰旋仍。且於頤賊赴燕之時,逆賊器之·益標及門孽彦之等名下所供銀貨,全數取用,情迹陰秘,譯舌喧傳,及其喜·器輩就鞫也。搬移家貲,束手待鞫,雖因二賊之徑斃,倖免援引,而國言狼藉,莫不致疑,論其負犯,宜在十六人之中,其餘其職之貪黷,逆家之庇恤,在渠猶是薄物細故,如此凶穢之徒,決不可仍畀饒鎭,請文城僉使吳重漢絶島定配。執義李重述引嫌而退。避辭見上,大臣箚奏,在我無失,冒嫌救解,殊乖臺體,請執義李重述遞差。答曰,不允。處置事,依啓。
正言金重熙啓曰,臣於頃日,論尹憲柱贓汚之罪,得蒙允從,而啓辭中高原新店,誤以高山新店書之,此實由於日勢向晩,未及細檢之致,而莫重奏御文字,有此一字錯書之失,其在臺體,宜卽引避,而素患痰病,觸寒復發,委頓床席不能起動,詣臺自列,亦無其路,陳疏未徹,悶蹙方切。今以憲臣處置,召牌下臨,不得不扶曳來詣,而臣方自處之不暇,其不可冒當處置也,決矣。請命遞斥臣職。答曰,勿辭。
朴熙晉啓曰,正言金重熙,再啓煩瀆,退待物論矣。傳曰,知道。
領議政趙泰耉箚曰,伏以臣誠不幸,得此必死之疾,小有動作,輒復增劇,今玆受傷,視前尤劇,委身床席,轉側須人,似此症狀,實非時月可瘳,而昨伏承批旨,旣已鑑燭臣疾病之沈綿,而猶以速出論道,以副魚喁之望爲敎,感泣欲死,惶隕無地。目今八路同饑,邦本將蹶,北報驚心,皇訃猝至,而客使過期不到,種種憂端,不可爲狀。臣旣淹病若此,精神憒憒,不得出一策發一謀,茫然無措。左揆在野,右揆近又退逬郊外,尙無造朝之期,言念國事,實爲寒心。伏乞亟遞臣職,改卜賢德,以爲扶支國勢之道。亦乞益加敦勉於兩相,俾卽入來,千萬幸甚。取進止。答曰,省箚具悉卿懇。噫,今日何等時耶?歲飢民困,國勢無可恃之形,言念及斯,中夜無寐,以卿休休之量,當岌嶪之秋,豈忍袖手恝視如平常乎?須念一體相須之義,勿復以情病爲辭,速出論道,用副至望。仍傳曰,遣史官傳諭,遣御醫看病。
右議政崔錫恒疏曰,伏以臣罪名深重,而處分尙遲,情迹窮蹙,而敦召彌勤,瀝盡肝血,三上辭本,及承聖批,愈往愈隆,委曲開示,夐出尋常,臣非木石,寧不感泣?顧此待罪之蹤,萬無轉身之路。屢次恩諭之下,竟未祗承,進退路窮,氷炭交中,席藁郊次,日俟譴何矣。今聞客行渡江,迎勅不遠,而鼎席殆空,策應無人,臣於此時,虛帶職名,上而不能孚載於君父,下而不能見諒於僚席,前後血懇,終歸飾讓,啓請別諭,有同維縶,變通之擧,尙未有聞,公私狼狽,有不可言。臣於治疏將上之際,得見憲臣避辭,則追提臣前箚中論金雲澤事,盛氣張皇,至以使言者,不敢復有提論爲辭,臣竊瞿然,而繼之以訝惑也。蓋趙洽云云之說,發爲問目,終有所未安,故獨對時事,屢出於諸賊之招,而終不發問,前後陳箚中,有所論及,此不過直陳所見而已。有何可怒之事,而如是爲言者,抑獨何哉?此亦臣難進之一端也。玆敢疾聲號籲於宸嚴之下,伏乞聖慈,俯諒危懇,亟許鐫削,以幸國事,以安私分,謹昧死以聞。答曰,省疏具悉卿懇。噫,今日何等時事?歲飢民困,國勢無可恃之形,言念及斯,中夜無寐,以卿休休之量,當岌嶪之秋,豈忍袖手恝視如平常乎?須念一體相須之意,勿復以情勢爲辭,卽速入城論道,用副至望。仍傳曰,承旨傳諭,與之偕來。
上在昌德宮。停常參·經筵。
夜自一更至五更,月暈。
下直,天水僉使趙德壽。
鄭楷啓曰,大司憲李世最,上疏未下批,執義未差,掌令朴徵賓被論,掌令徐宗廈,持平尹東洙在外,持平金始燁未肅拜,今日以監察茶時之意,敢啓。傳曰,知道。
李眞儒啓曰,吏曹郞廳來言,臺諫有闕,政事何以爲之?取稟。傳曰,明日爲之。
以備忘記,傳于兪命凝曰,今下弓矢,天水僉使趙德壽處給送。
鄭楷啓曰,卽者禁府都事來言,今日當爲鞫坐,而大臣病患,又爲添重,痞氣上塞,神息昏綴,方在轉側須人之中,不得開坐云矣,敢啓。傳曰,知道。
李眞儒,以弘文館言啓曰,本館上番副校理臣尹游,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
朴熙晉啓曰,勅使到弘濟院後,例有大臣·都承旨迎候之擧,勅使入京期日已迫,而新除授都承旨吳命峻辭疏,昨已入啓,未承批之,故不得出肅矣。事勢緊急,所當牌招,而拘於廳規,不得請牌,何以爲之?敢稟。傳曰,牌招。
兪命凝啓曰,行都承旨吳命峻,牌招不進,推考傳旨,今方捧入,而弘濟院迎勅日期已迫,所當更請牌招,而拘於廳規,不得請牌,何以爲之?敢稟。傳曰,更爲牌招。
傳于李眞儒曰,凶年使行頻數,慈殿各道進上,依中宮殿例擧行,慈敎如此。不得已奉行,限明年依前判付擧行事,分付該曹。
李眞儒啓曰,勅行入京,只隔三四日,接應凡百,一刻爲急,而館伴李光佐,召命殆近數十次,而一向撕捱,無意變動,每每請牌,亦涉未安。而本院請牌之外,無他道理,李光佐更爲牌招,何如?傳曰,允。
兪命凝,以兵曹言啓曰,二所監軍,本曹佐郞柳壽垣受點矣。卽者壽垣,猝得身病,方在苦痛中,勢難入來受牌云。不得已原單子中,改付標以入之意,敢啓。傳曰,知道。
李眞儒,以戶曹言啓曰,依傳敎右議政崔錫恒今十二月朔祿俸,更令倉官,輸送于彌沙里所住處,則以爲罪重而終逭嚴誅,恩深而未得赴召,跧伏郊扉,一味惶懍。祿俸輸送之命,又及於此際,顧臣情勢,萬無冒受之理,恩命之下,又不得奉承云,又不領受,何以爲之?敢稟。傳曰,更令倉官輸送。
又以禮曹言啓曰,迎勅時御覽儀註,今方修正以入,而因司饔院啓辭,茶禮以素膳措備事,啓下矣。今此宴禮儀註中,去進花一節,以素膳磨鍊,而牌文出來後,凡干儀註,依前例磨鍊下送于勅使前矣。今旣以素膳磨鍊,且去進花一節,則此兩款不可不預爲停當。以此意,下諭于遠接使處,使之停當,急速馳啓,何如?傳曰,允。
又以吏曹言啓曰,今此臘享大祭各處獻官及薦俎官,除老病·在外外,可差之人絶乏,無以推移備擬。在前如此之時,亦有刑官通融塡差之規,今亦依此例塡差以入之意,敢啓。傳曰,知道。
又以吏曹言啓曰,司饔院官員,以都提調無,擧提調意啓曰,本院專掌御供,無他所管,故曾前宗班之膺是任者,雖叔姪之間,曾無引嫌之事,亦多有行公之人,而外朝則或有見遞之例矣。豈宗班無他職掌,而與外朝有異而然歟?卽今提調左參贊姜鋧,咸平君泓,左承旨任舜元,或因叔姪,或因婚家嫌避,陳疏引入,久未行公,不但視膳之苟艱,客使非久渡灣,接見時茶禮等事,無不主管。提調不可不備員,請令該曹稟處事,命下矣。取考前例,則廚院提調嫌避之規,前後不一,或遞或存,而宗班則雖三四寸,元無相避之事。蓋以宗臣之提擧廚院,員數旣多,則雖至親之間,不能避嫌故也。至於外朝,則亦或有不爲妨礙,仍爲行公者,而間有引嫌求遞,以成近例,則今此提調姜鋧,咸平君泓,西平君橈·任舜元,俱以親嫌,至於陳疏,則固當依前例許遞。而相避之法,在下當遞。咸平君泓·任舜元提擧之任,竝改差,何如?傳曰,允。
又以迎接都監言啓曰,勅行時禮單外,有別求請,則自前參酌入給矣。近年以來,則別求請,便同例給禮單,而此外又有手本,求請其數,年年增加,倍蓰於元給禮單,及其撤歸之際,許多房排器皿等物,殆無餘存,且其歸裝,封裹不許出館門一步者,意有所在。而自上年,有封裹於館外閭家之擧,此是曾所未有之事,莫非差備譯官及義州隨來小通事輩,不能善爲周旋之致。今番若復如前日之爲,則勅使在館之日,譯官及小通事輩,査治有煩,待其撤還,小通事則拿致京獄,與差備譯官,一體囚禁,以憑藉勅行從中作弊之罪,依律勘處,以懲後弊,何如?傳曰,允。
又以禮曹言啓曰,勅使入京,以十六日爲定,二十日臘享大祭,乃在成服後除服前矣。當初節目中,雖因五禮儀所載,有大小祀竝停之文。莫重大祭,有難停廢,只停用樂,仍爲行禮,似合權宜之道。而祀典重事,臣曹不敢擅便,議大臣稟處,何如?傳曰,允。
又以迎接都監言啓曰,勅使應給加時木,本曹所在,殆盡於夏間勅使之時,卽今遺在,數旣不足,體多屈曲,且有罅隙,不合於入給。若不預爲措備,則必有臨時點退生事之弊,事甚可慮。取考謄錄,則辛丑年勅使時,取來尙衣院所在二年木,稱以加時木而入給,則無弊受去矣。今亦依前例,尙衣院二年木七條取來,以爲推移入給之地,何如?傳曰,允。
又以兵曹言啓曰,本曹佐郞柳壽垣,身病甚劇,且有難安情勢,累度呈狀,不爲行公,宿衛重地,不可久曠。今姑改差,何如?傳曰,允。
朴熙晉啓曰,臣承命馳往于楊州彌沙里村議政府右議政崔錫恒所住處,傳宣聖批,則以爲昨上一疏,冀蒙準請,伏承聖批,辭旨懇惻,不啻耳提而面命,特遣近侍之臣,至有偕來之敎。臣雖愚頑,寧不感泣?矧今客行垂頭,迎勅已迫,到此地頭,他不暇顧,謹當扶曳入城,以俟處分云。而大臣明將造朝,臣則先爲入來之意,敢啓。傳曰,知道。
正言柳綏啓曰,請門黜罪人兪崇,極邊遠竄。請淸河縣監李保命,削去仕版。文城僉使吳重漢,絶島。措語竝見上正言金重熙,引嫌而退。避辭見上一字誤書,元非大段,不可以此,輕遞言官,請正言金重熙出仕。答曰,不允。處置事,依啓。
行都承旨吳命峻疏曰,伏以臣不忠不孝,罪積惡極,未收鼎湖之淚,旋抱蓼莪之慟,君寵母恩,竟負此生,苫塊殘喘,含哀茹痛,衰麻纔脫,恩除忽降,知申舊銜,八年氊復,仰瞻宸極,寶座維新,感念今昔,有淚涑涑,衰朽如臣,何以復得於聖明之世?恩溢榮極,惶感罔措,在臣分義。卽當竭蹶趨承,以勉移孝之忠,而第臣丙申以後,累進妄言,最爲凶黨所忌嫉,凶箚僇辱,臺章誣衊,累年枳塞,畢竟中傷,垢膩一着,倒海難洗,風波之間,積憂傷心,患難之際,怖畏成疾,到今垂死之年,何可重理簪紳,復踏宿硏也哉?抑臣別有所隱痛者,臣得伏見先大王宸藻,其中有御題臣監賑時所進飢民圖詩四章,首以活我東民奬之,復以無逸代山水之意結之,至於憂國愛君同古人之句,雖古范仲淹之進烏昧,亦未能得此於其君,隻字華袞,不啻文繡之被身,臣心驚淚暗,不能展讀。昔宋臣趙普得御詩泣曰,此生餘年,無階仰答,庶希來世,得效犬馬力,其時太宗,方御世,而普尙懼其不能仰報,矧今龍髯莫攀,宸翰獨留,臣奉持嗚咽,一字一涕,此生已矣。何地仰答?古人中夜泣孝宗之句,政指臣情境也。噫,追先帝而報陛下,豈非臣今日之所至願?而顧臣三朔患痢,嬴毁益甚,腹痛方甚,轉側亦難,房闥之外,不能運動,旬月之內,決難差復。目今藥院問候,廷僚憂遑,客使壓境,朝家多事,決不容任臣虛帶瘝曠緊務,不得不冒死哀籲於天地父母之前。伏乞聖慈,察臣情地之迫隘,病狀之沈痼,亟許鐫遞,以便公私,千萬幸甚,謹昧死以聞。答曰,省疏具悉。卿其勿辭,從速察職。
上在昌德宮。停常參·經筵。
夜一更,月入東井星,自二更至四更,月暈。
下直,春川府使趙儆,茂長縣監申維翰,宜寧縣監趙鳳命,古今島僉使朴廷豪。
大妃殿·大殿,藥房問安。答曰,知道。
兪命凝啓曰,大司憲李世最,上疏未下批,執義未差,掌令朴徵賓被論,掌令徐宗廈,持平尹東洙在外,持平金始燁未肅拜,今日以監察茶時之意,敢啓。傳曰,知道。
藥房提調臣李台佐,同副承旨臣李眞儒啓曰,節屆窮陰,日氣寒沍,伏未審此時,聖體調攝,若何?湯藥連爲進御,而寢睡水刺之節,日益加勝乎?臣等今日率諸醫入診,詳察症候宜當。大妃殿調攝之候,何如?而中宮殿氣候,亦何如?王世弟調候如何?再昨本院之批,有勿爲問安之敎。前劑入滋陰健脾湯,當盡於今日,臣等當率諸醫入診,議定繼進當否。嬪宮氣候,亦如何?區區憂慮,敢來問安,竝此仰稟。答曰,知道。湯藥連進,而寢睡水刺加勝矣,勿爲入診。大妃殿調攝之候一樣,內殿氣候無事,世弟調候平和,嬪宮氣候平穩矣。勿爲問安,問于入侍醫官議藥,宜矣。
藥房再啓曰,卽伏聞王世弟入診醫官退出後所傳之言,則皆以爲,卽今症候,幾盡平復,而脈度猶未如常,滋陰健脾湯,依前加入,限五貼加進宜當云。此藥卽爲劑入之意,敢啓。傳曰,知道。
又口傳啓曰,有勿爲問安之敎,自今日,三廳首醫入直罷出之意,敢啓。傳曰,知道。
兪命凝,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
鄭楷啓曰,卽者禁府都事來言,今日當爲鞫坐,而大臣病患,比昨一樣無減,不得開坐云矣,敢啓。傳曰,知道。
兪命凝啓曰,都承旨吳命峻辭疏,昨已承批,而又爲違牌矣。客使延候,只隔一日,而尙不出肅,所當更爲牌招,而拘於廳規,不得請牌,何以爲之?敢稟。傳曰,牌招。
又啓曰,都承旨吳命峻,牌招不進,推考傳旨,今方捧入,迎勅日期迫近,所當更爲牌招,而拘於廳規,不得請牌,何以爲之?敢稟。傳曰,牌招。
有政。吏批,行判書李光佐,時在江上,參判鄭齊斗在外,參議李明彦進,右副承旨鄭楷進。吏批啓曰,判書李光佐,時在江上,參判鄭齊斗在外,小臣獨政未安,何以爲之?敢稟。傳曰,只出緊任。柳述爲執義,趙翼命爲副校理,趙遠命爲副修撰,趙遠命爲兼司書,權相一爲兵曹佐郞,元弼揆爲伊川府使,李喜相爲刑曹佐郞。
兵批,判書李肇病,參判金致龍病,參議朴彙登進,參知鄭思孝受由在外,右副承旨鄭楷進。李鳳祥單付副護軍,鄭壽期單付副司直。
李眞儒啓曰,卽者奉常寺官員來言,濟州唐柚子別薦新,纔已封進,而本寺都提調趙泰耉,提調洪萬朝,禮曹判書柳鳳輝,俱以身病方重,不得進參,禮曹參議朴弼夢,呈辭受由,參判未差,不得看品云。莫重薦新,不能趁時擧行,事甚未安。參判有闕之代,令該曹口傳差出,仍卽牌招,使之進參,何如?傳曰,允。
鄭楷啓曰,館伴李光佐,辭疏承批之後,亦不應命,勅使入京,只隔數日,都監凡事,萬分爲急,卽爲牌招,何如?傳曰,允。
兪命凝,以備邊司意啓曰,昨因江原監司狀啓,以臘藥鼺鼠闕封之。故安峽兼任伊川府使梁聖揆罷黜事,允下矣。莫重進上,有此闕封,揆以事體,誠爲可駭。而在前進上闕封之邑,或有只推勿罷之命,當此災年,守令遞易之弊,有不可不念。伊川府使梁聖揆,從重推考,特爲仍任,何如?傳曰,允。
又以兵曹言啓曰,今此迎勅擧動時,侍衛壯士等服色,當爲磨鍊,而辛丑前例,則本曹絶無謄錄,無以考出。戊戌年傳訃勅時,侍衛壯士,依常例用吉戎服矣。今番則旣有成服等節次,與戊戌差異,似當有變改之道。故侍衛服色,以黑笠·黑天益,去笠飾,佩劍·弓矢磨鍊以入之意,敢啓。傳曰,知道。
李眞儒,以司饔院都提調無,擧提調意啓曰,客使入京,只隔數日,接見茶禮時,本院專爲主管提調,不可不備員,本院提調有闕之代,令該曹今日內口傳差出,俾無窘速之患,何如?傳曰,允。
吏曹口傳政事,金始煥爲禮曹參判,洛昌君樘爲司饔院提調。
李眞儒,以禮曹言啓曰,凶年使行頻數,慈殿各道進上,依中宮殿例擧行,慈敎如此,不得已奉行,限明年依前判付擧行事,分付該曹事,傳敎矣。卽當以此知委諸道,而來癸卯正朝方物·物膳及朔膳,則非久當爲上來,勢未及知委於其前,今此王大妃殿所封方物·物膳·朔膳,來二月朔爲始,十二月朔至,依前判付擧行之意,分付各道,何如?傳曰,允。
兪命凝,以兵曹言啓曰,今此迎勅擧動時,本曹兩譯騎馬四十匹內,除病傷馬,各差備應把之數,無以推移,依前京畿驛馬,限二十八匹補把,以充不足之代事,本道監司處,分付,何如?傳曰,允。
李眞儒,以實錄廳摠裁官意啓曰,都廳郞廳尹㝚,昨日違牌坐罷矣。令該曹,依例付軍職冠帶常仕,何如?傳曰,允。
又以禮曹言啓曰,勅使入京,以十六日爲定,二十日臘享大祭,乃在成服後除服前矣。當初節目中,雖因五禮儀所載,有大小祀竝停之文,莫重大祭,有難停廢,只停用樂,仍爲行禮,似合權宜之道。而祀典重事,臣曹不敢擅便,議大臣稟處,何如?傳曰,允事,命下矣,議于大臣,則領議政趙泰耉以爲,大享停廢,情禮旣甚缺然,廢樂行祀,亦有前例之可據,則依該曹啓辭施行,似或得宜,伏惟上裁。右議政崔錫恒以爲,與領議政議同。領中樞府事金宇杭,左議政崔奎瑞在外,不得收議。大臣之意如此,上裁,何如?傳曰,依領相議施行。
上在昌德宮。停常參·經筵。
自午時至申時,日暈兩珥。
下直,德源府使睦重衡。
鄭楷啓曰,監兵使及防禦使遞來後,密符親納,例也。而前吉州牧使慶聖會,謂有身病,使其褊裨,替納密符,事體未安,推考,何如?傳曰,允。
李眞儒啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
鄭楷啓曰,憲府多官,或陳疏入啓,或被論,或在外,或未肅拜,連日監察茶時,事甚未安。除陳疏入啓在外被論外,未肅拜人員,竝卽牌招,何如?傳曰,允。
又以執義柳述,牌不進,罷職傳旨。傳曰,推考傳旨捧入。
又啓曰,卽者禁府都事來言,今日當爲鞫坐,而領議政趙泰耉病患,一樣無減,右議政崔錫恒,陳箚未承批,不得開坐云矣,敢啓。傳曰,知道。
朴熙晉啓曰,勅使到弘濟院時,領議政趙泰耉,當爲進去,而身病方重,左議政崔奎瑞在外,右議政崔錫恒進去之意,敢啓。傳曰,知道。
又啓曰,持公事入侍,上候平復間,啓稟姑定矣。昨日藥院啓稟,有勿爲問安之批。此後持公事入侍,何以爲之?敢稟。傳曰,爲之。
又啓曰,今秋冬等褒貶當爲磨勘,而本院無實郞廳,限內不得爲之之意,敢啓。傳曰,知道。
又啓,館伴李光佐,昨日又爲違牌,勅使入京,只隔兩日,凡百擧行,萬分緊急,卽爲牌招,何如?傳曰,允。
兪命凝,以備邊司郞廳,以右議政意啓曰,勅行明日當到弘濟院,都監凡事,萬分緊急,而館伴李光佐,每以情勢爲言,違牌已過十六次,此實前所未有之事,事之未安,莫甚於此。日昨聖批,以卿無所嫌,已盡開釋,則當初緩獄等疏斥,今無可論。矧今臣旣已承命造朝,則光佐以同被臺斥之人,出處去就,義無異同,而不顧分義,一向撕捱,尤極不當。李光佐從重推考,卽爲牌招,使之察任,何如?傳曰,允。
兵曹口傳政事,尹㝚單付副司果。
李眞儒,以賑恤廳言啓曰,京居人前萬戶蔡世佐呈狀內,矣身以廣州府尹帶率軍官,今春賑救時,有所料辦,取剩補賑之事。而因京畿監司畢賑狀啓,自本廳折衝帖成給事,旣已啓下矣。矣身以年少武夫,幸忝科第,已經邊將,而以此影職加資,永塞仕路,實爲切悶,所授加資,特爲還收云,果爲有妨仕路,永廢前程,則事當依願還收,而當其凶歲,多出剩穀,救活人命,至有啓聞論賞之請,則其在激勸之道,不可全然無賞,令該曹考例稟處,何如?傳曰,允。
又以宣惠廳言啓曰,實錄曝曬史官趙趾彬書啓中,歷陳沿路民瘼,而其一以爲,奉化至殘,而曝曬史官,毋論遲速,獨當支待,不能支堪,今後則分定傍邑事,有所陳請。而自備局分定有弊,使客支供米,每月加給二石,推移擔當事,覆啓蒙允矣。使客支供米,癸亥年存減之時,量其各邑道里迂直,自本道參酌磨鍊,無弊遵行,今至四十年矣。奉化爲邑,處在深峽之中,使客罕到,只有曝曬之行,而亦不頻數,則以每年應給十石之米,足可支用。當此年凶節損之日,尤不當加數題給,依癸亥定式施行事,更爲分付,何如?傳曰,允。
鄭楷,以兵曹言啓曰,今此迎勅擧動時,侍衛不可不備,而禁軍將有闕,至於四員之多,竝卽口傳差出,以爲侍衛備員之地,何如?傳曰,允。
李眞儒,以侍講院言啓曰,再明日郊迎擧動時,宮官不可不備員,而新除授兼輔德朴涏,只推命下之後,連呈辭疏,尙不出肅。說書李匡世,昨日承召入來,不爲出肅。昨日政新除授兼司書趙遠命,今日又不出肅。竝卽牌招,以爲備員陪從之地,何如?傳曰,允。
鄭楷,以義禁府言啓曰,今此迎勅擧動時,本府都事十員內,九員,大駕各差備隨駕,一員,本府入直。王世弟左右考喧都事,無推移之道,假都事二員,令該曹差出,以爲分差之地,何如?傳曰,允。
兪命凝,以兵曹言啓曰,再明日迎勅擧動時,本曹堂上·郞廳皆有差備,而參知臣鄭思孝,受由下鄕,尙未上來。昨日政新除授佐郞臣權相一,時在慶尙道尙州地,俱不可等待,合有變通之道,竝改差。其代令該曹,以在京無故人口傳差出,仍卽牌招察任,何如?傳曰,允。
吏曹口傳政事,吳命恒爲兵曹參知,沈周觀爲兵曹佐郞。
李眞儒,以都摠府言啓曰,今此迎勅擧動時,侍衛不可不備員,而本府堂上十員內,都摠管姜鋧疏批未下。李光佐情勢難安,久未行公。副摠管洛昌君樘,以司饔院提調進去。李漢珪身病方重。寶劍四員,守宮一員,大殿侍衛,世弟宮陪衛,無以備員。合有變通之道,令兵曹急速稟處,何如?傳曰,允。
兵曹口傳政事,申慶汝爲兼司僕將,李守身爲兼內禁衛將,姜聖泰·黃再徵爲兼羽林衛將。
朴熙晉,以迎接都監言啓曰,卽接遠接使狀啓,則迎勅服色,外方旣以淺淡服擧行,所當依此擧行。而辛丑旣以白袍受勅,今難異同。問禮官儀註,又以白袍磨鍊傳給,到今請改,有所不便,一依儀註施行之意,令都監稟處事,啓下矣。白袍之改以淺淡服磨鍊,蓋出於京外服色,無異同之意,而儀註旣以白袍磨鍊傳給,則到今變改,有所不便云者,亦有所見。更令該曹,急速停當啓下,分付遠接使處,何如?傳曰,允。
李眞儒,以兵曹言啓曰,都摠府啓曰,今此迎勅擧動時,侍衛不可不備員,而本府堂上十員內,都摠管姜鋧,疏批未下。李光佐情勢難安,久不行公。副摠管洛昌君樘,以司饔院提調進去。李漢珪身病方重。寶劍四員,守宮一員,大殿侍衛,世弟宮陪衛,無以備員,合有變通之道。令兵曹急速稟處,何如?傳曰,允事,命下矣。擧動時各差備及侍衛摠管,必備八員,然後可以推移。身病及兼帶他司提調,勢難兼察。人員似當變通,李漢珪及洛昌君樘摠管之任,竝改差,仍卽口傳差出,其代使之察任,何如?傳曰,允。
又以義禁府言啓曰,今此迎勅擧動時隨駕都事,當以九員分差,本府都事宋煒汰去之代,令該曹口傳差出,何如?傳曰,允。
持平金始燁,正言金重熙啓曰,請逆魁昌集·頤命,竝令攸司,亟行斬屍,明正典刑。措語見上答曰,勿煩。
持平金始燁啓曰,請門黜罪人李喜朝,亟命極邊遠竄。請亟寢遠竄罪人閔鎭遠放釋之命,仍令極邊遠竄。請故承旨金普澤,亟命追奪官爵。請令王府,亟擧舜澤收孥籍産之典。請庭請議罷時卿宰以下及三司諸人之合辭唯諾者,竝遠竄。請前正言金礪,極邊遠竄。請前典籍李星彩父子,竝遠地定配。請注書金相奭削薦。措語竝見上答曰,不允。末端事,依啓。
正言金重熙啓曰,請門黜罪人兪崇,極邊遠竄。請淸河縣監李保命,削去仕版。請文城僉使吳重漢,絶島定配。措語見上臣於前日,論尹憲柱贓汚不法之罪,已蒙允從矣。追後更聞,則臣之所論,在憲柱,猶爲細事耳。夫僭造器用,人臣之極罪,其在北關也,造一臥床,而刻龍於床之兩角,登坐則兩龍頭一時開口,漆以倭紅,極其奇巧,見之者稱之爲龍床,而其制有踰於御床。又造鍮安盤·沐浴筒等物,此則師命之所嘗爲,而至於龍床,雖以師命之凶猾,猶不敢爲者也。其時監造者,卽本營審藥,而遞歸時輸來者,乃本府吏金就京爲名人也。惟此所坐,死有餘罪,此其難掩者一也。淸差開市時,使之親信軍官趙姓人,領送六同木於會寧府,令本府兵房,換貿彼中物貨,北人至謂之賈監司,此其難掩者二也。本營城基庫流來錢貨,皆自各官收合,以爲城池改築時雇軍之資者也。年年生殖,其數至於近萬兩,而不遺一錢,沒數載來,除出營還耗·皮雜穀,塡充彌縫,此其難掩者三也。咸興地甕子·宣德兩津,曾有海望監官之任,而以其中房及私人,差定其任,往來船隻,計船徵稅,比前倍蓰,而或稱贖公,全船盡奪者,比比有之。且作勿禁帖累千餘丈,發送軍官色吏及衙奴,散給於南北沿海漁夫等處,一帖之價,勒捧乾鰈魚十五級,竝皆船運於元山,作錢載來,而賣帖時,軍官·衙奴輩私捧之數,殆過於帖價,故持網入海者,不免空手而歸。若有無帖而捉魚者,則拿致嚴刑,勒徵贖木,海民呼冤,至今未已,此其難掩者四也。厥子曾前受重價,賣一婢於會寧居人矣。及其爲道伯也,托以招引,發關會寧,捉囚買主,還奪其婢,此其難掩者五也。此外曾爲湖西伯時,貪黷之事,不一而足,有口皆言,有耳皆聞,而惟此北關所犯,最爲狼藉。況我祖宗朝以來,軫念北路,自別他處,而因一憲柱之貪虐,積失人心,怨歸國家,念之及此,尤極萬萬痛惋。請令攸司,以此添入問目,速爲勘處。近來官方淆亂,蔭路太濫,識者之竊歎久矣。平市令洪敍夏,宗廟直長李龜齡,司饔直長權炳,俱以鄕曲微瑣之徒,虱附權凶,濫通仕籍,人之嗤點,久而未已。禁府都事宋煒,翼陵參奉李顯箕,行身處事,隨時反復,變幻情態,士皆代羞,如此猥雜無恥之類,決不可置諸衣冠之列,請竝汰去。答曰,不允。末端三件事,依啓。
工曹參議權以鎭疏曰,伏以臣頃日承宣之召,惶隕感激,卽將祗赴,而病憊轉甚,未能登程,適蒙變通之命。水曹佐貳之除,忽及於千萬夢寐之外,惶感涕泣,罔知攸措,只當不計病勢,卽速赴闕肅謝,以少伸臣子之分義。而狗馬之疾,當寒又劇,欲起還仆,只望旬月調治,自力趨朝,遲待一朔,尙今遷延,逋慢之罪,又合萬死。水部雖曰閑局,決不可任其無狀賤臣之在鄕虛帶,玆敢呼號於天地父母之下。伏乞特許遞改,以安微分,謹昧死以聞。答曰,省疏具悉。爾其勿辭,從速上來察職,
右議政崔錫恒箚曰,伏以臣於昨者,冒上一疏,矜允之音,達曙顒俟,卽賜俯答,辭旨懇惻,諄諄於國勢岌業之形,惓惓於一體相須之義,急時求助之意,溢於絲綸之間,而特遣近侍之臣,至有偕來之命。臣自聞此敎,方寸自激,不覺聲淚之俱發也。矧今客行已迫,迎勅之期,只隔數日,而廊廟殆空,策應無人,到此地頭,他不暇顧區區廉義,斷置一邊,擔輿病軀,來伏私次。而第臣之一出,只爲迎勅時出待酬應而已。至於鞫獄,以臣僨敗之蹤,萬無冒當之理。伏想聖明,業已俯燭之矣。且在獄諸囚,幾盡殞斃,只餘數人,而領相今已出仕,雖有疾患,如或差間,則自當赴坐完獄。伏乞聖慈,俯諒情懇,勿復以鞫事敦勉,使臣得以專意於待勅一事,公私不勝幸甚。取進止。答曰,省箚具悉卿懇。客行已迫,酬應多端。至於鞫獄,則首揆自當赴坐,專意待勅焉。仍傳曰,遣史官傳諭。
校理李顯章,修撰李顯章,掌令徐宗廈疏,下備局,未及推來謄上。答曰,省疏具悉。疏陳之事,大意則好,令廟堂稟處,爾其勿辭,從速察職。
午時,上御熙政堂,承旨持公事玉堂召對入侍時,同副承旨李眞儒,假注書金浩,記事官申致雲·尹容,侍讀官尹游,檢討官李顯章,進講綱目南北朝宋明帝記。尹游讀,自春正月宋定南郊明堂歲祀,至魏主弘,傳位於太子宏,自稱太上皇帝。李眞儒進曰,使下番讀之,可也。李顯章繼讀,自冬十月魏勅勒叛,討破之,至柔然侵魏,魏州鎭十一水旱終篇,請畢。尹游曰,第三十丈,宋主開宴宮中,裸婦人而觀,王后諫之,雖婦人之言,固是矣。而宋主不悟而反怒后,此足爲後王之所戒也。無發落。
李眞儒啓曰,朝臣之受由下鄕者,除往還七日,例也。而近來國綱解弛,多不奉行,極爲寒心。戶曹參議尹惠敎,受由下鄕,已過數朔,尙無動靜,其在事體,殊甚未安,推考警責,催促上來。而權以鎭下鄕時,雖無職名,而旣有除命之後,縣道陳疏,尙未承批,故久不上來,當此位著不備之時,不可一任其稽滯,亦爲速賜批旨,仍促上來,何如?上曰,依爲之。又啓曰,臣昨伏見下本院之敎,大妃殿,以凶年使行頻數,有各道進上,限明年依中宮殿例擧行之敎,此蓋出於體先王節約之德也。臣等不勝感歎之至,在殿下,養以一國之孝,則豈有限節?而猶且仰承慈旨,有所節省矣。至於御供,自下固不敢請減。而小臣丁亥年冬,忝在史官也,適値冬雷,先大王,中夜不寐,屢下備忘,諸道供獻,多數減除,年久之後,臣未能記得其數,而至若咸鏡道白大口,特命除減,先大王盛德,民到于今稱誦,此正殿下之所當法者也。凡係供獻之不緊者,特令廟堂,商確稟處,以爲裁損之地,何如?上曰,依爲之。又啓曰,臣待罪喉院之後,考見疏章未下批之數,則多至百數十度,或者連在靜攝之中,不遑於酬應,而至於在外大臣及儒臣·臺臣之疏,事體有別,而一例靳批,群下莫不抑鬱,雖有欲進忠言者,亦不無因此解體者矣。其中或有身故者,或有時移事往,而無可論者,此則一倂出給,至於可以令廟堂該曹稟處者,一一分類,速賜處分,此後疏章之入啓者,隨入批下,使無留滯之患,則好矣。漢文帝,不過季世中主,而猶且止輦受言,言可用則採之矣。臣等以堯·舜之聖,期殿下,而以殿下聰明睿智,豈可反居於漢文之下耶?臣竊慨然也。上曰,依爲之。尹游啓曰,臣奉使嶺南,還歸屬耳,敢以嶺南事,有所仰達矣。嶺南今年飢荒,殆無異乙丙。目今流散相繼,盜賊轉熾,來頭憂虞之端,有不可言。自朝家若不別樣軫恤,則嶺南素稱根本之地,而根本將至蹶拔之境,豈不大可慮哉?大抵嶺南穀物,自前則稍裕,故每當凶歲,必移嶺穀,以救他道,未嘗移他道之穀,以救嶺民。愚民不知以爲朝家於嶺民,視之不及他道,道路恒言,以是爲怨恣之端。而況且挽近以來,穀物之耗縮已多,至於還上穀儲置米,亦未免在在虛錄矣。今年新分還穀,則監司李廷濟,旣已榻前定奪,故到任之後,別樣督徵,而民間赤立,辦納無路。至於士夫,亦避還上逃走,此豈樂爲哉?其勢萬萬窮蹙故也。雖剝膚搥髓,各邑斷無準捧之勢,明春賑救之策,誠爲罔措矣。朝家旣不能別給賑資,以濟窮民,而今年又有別餉上納,濟州移轉之令,廟堂此令,似亦出於萬萬不得已,別餉之上納,臣未知非此,則不可繼經費。而至若濟州之移轉,則決不可以今年嶺南之穀,移送他道,以益嶺民之怨咨,宜令廟堂,斟酌變通,濟州移轉,則自其本道,推移劃送,嶺南之穀,切勿遷動,何如?上曰,依爲之。李顯章啓曰,臣亦掌試於湖南,復命屬耳,故敢有所達矣。本道凶荒孔慘,民間赤立,極爲可慮。故臣在龍潭試邑時,以災結賑資兩件事,縣道陳章,而尙未承批,不勝抑鬱矣。給災之事,則朝家旣許八分災,而且已晩時,今不必更論。而至於賑資,連値凶歉,公私儲蓄已竭,救活無策,將不免立而視死,誠甚憫惻。諸宮家各衙門屯穀,捧留本官,補用於賑資,待明秋還報,則亦爲萬一之助矣。在前議賑之時,或有內帑金帛出給之事,今此屯穀,比內帑輕重何如耶?倘蒙允許,則民事幸甚矣。上曰,依爲之。尹游啓曰,嶺南素稱人材府庫,而今番臣考試大小科場,則詞翰之美,雖非他道之可方,比之盛世,實爲大遜,此可見人才替降之致,亦由朝家奬勵之失其道也。蓋自凶黨秉國之後,一倂枳塞,身通文籍,未得一官,只以及第書銘旌者,比比有之,塡紅角牌,徒歸凶歲糶狀之懸,顧何所興起而振發乎?趙泰億曾爲本道監司時,亦已陳疏詳達矣。臣聞一道之誦,則卽今文官中,年少有文學才具者,不無其人,儒士中有識慮幹局,而虛老牖下者,亦多有之,令該曹另加搜訪甄用,而且文純公李滉,卽東方朱子,列聖之尊尙,逈出常例矣,其奉祀孫守謙,辛卯特除初仕,準陞奉事,不仕還歸。前年又除昌陵參奉,又不上來供仕,文純公之祀不官享,久矣。一道人士,皆以爲欠缺之典,亦令該曹,各別錄用,何如?李眞儒曰,文純公李滉奉祀孫守謙,臣待罪銓部時,擬除直長,守謙已遭喪,故告身還爲上送矣。儒臣所達,似未知其委折矣。游曰,臣在嶺南時,未及聞其除職,又未聞其在喪,有此仰達矣。且故相臣柳成龍,壬辰勳業,允宜百世必祿,而臣適往其所居之鄕,故過其遺墟,則後孫零替,官冕久絶,雖尋常功臣嫡長,尙多除職。況如成龍之功臣,豈可無錄用後孫之道乎?亦令銓曹,錄用其奉祀孫,以爲優待舊功,激勵後人之地,何如?上曰,依爲之。李顯章啓曰,折受之弊在在皆然,民不支堪,可勝歎哉?年久折受處,雖不可輕議,量田後新折受處,則可罷也。靈巖郡玉泉·松旨·北平等三面,庚子年始爲司圃署折受處,其地甚瘠,間年起耕,而屯稅高重,故逃散相繼,呼怨滋甚。今若革罷,則民事誠甚多幸矣。李眞儒曰,如司圃等署,亦有折受之事,殊甚不當。殿下深居九重,此等弊端,雖未盡燭,而生民之困瘁,多由於此,非獨靈巖而已,凡係折受之爲害尤甚者,令廟堂稟議,革罷宜矣。上曰,依爲之。尹游啓曰,臣在嶺南時,伏聞民間傳說,則曾在乙亥年,本道慘凶,民皆流散,而冬初先大王下備忘,若曰,爾等無罪,生此不辰,天乎胡寧忍此?臨食嗚咽,撫枕長吟,寧丁我躬,尙寐無訛爲敎。其時監司,飜諺傳布道內,則流民相與流涕痛哭,多所安集云。德音一降,人心之感動,捷如桴皷。今若依先朝事,特下備忘,或令政院代撰,諭以哀痛懇惻爲主。因下八路道臣處,宣布民間,則庶可慰悅愁怨之心,而亦有安集之望矣。上曰,依爲之。李眞儒曰,承宣之代撰十行,不如王言數字,自上若親下絲綸,宣布八路,則其於感人之道,尤有切矣。上曰,政院代撰,可也。李顯章啓曰,白骨徵布,爲今日之痼弊,無處不然,而南原縣,有萬萬冤痛之事,臣年前待罪此邑,深知其弊,故敢達矣。百餘年前,不知自何來沙器匠,入接於境內,仍爲置簿於廚院匠人案,年年徵布矣。未久流散不知去處,而身布則一向督捧,故一境之民,不得不合力備納,計其匠人等年齒,則皆過百餘歲,而不得頉下於本案,以致貽害於一境,此豈非萬萬冤痛者乎?亟令革罷,以慰民情,何如?李眞儒曰,魏相,漢之丞相也。而凡有奉使還者,輒問四方災異疾苦白上。今者儒臣,奉使湖南,目擊民間愁怨之狀,有此陳達。殿下爲民父母,寧不思軫恤之方乎?儒臣之言誠是,自上宜有採施之道矣。上曰,依爲之。李顯章啓曰,臣以良役軍政關防等事,纔已陳疏,而玆又敢有所達矣。傳曰,天時不如地利,地利不如人和。人心不和,則雖有金城湯池,堅甲利兵,何益?爲今之計,莫如得人心,欲得人心,莫如變通良役之爲得矣。李眞儒曰,良役變通,自先朝經營,而無他善策,臣以爲選擇監兵使及守令,使之從便施措,減軍保軍額而已,決不可大段更張也。顯章曰,若以更張爲慮,而不思善處之道,則豈有變通之時乎?殿下深居九重,何以盡知民間之疾苦乎?怨咨滋甚,已至於思亂之境,脫有緩急,必將土崩而瓦解,可不懼哉?蓋軍額旣夥,而避役之淵藪甚多,今若先罷一二新設之軍門,以減軍額,且罷不緊之役,以補軍額,則自可無隣族徵布之患矣。特令廟堂,卽速變通,何如?眞儒曰,儒臣所達,好矣。而有大力量,然後可以爲之,猝難變通,徐待大臣及諸宰登對時,從長議處。而諸道監兵營所謂牙兵及匠人等役,爲先革罷,以補軍額。而其中監兵營不遵朝令者,各別論罪,則似爲得宜矣。上曰,依爲之。
館伴李光佐,牌招察任事。榻前下敎諸臣遂退出。
上在昌德宮。停常參·經筵。
夜二更三更,月暈。
下直,順天府使韓在垣,三嘉縣監任守迪,仁同府使李思牧,醴川郡守柳鳳齡。
藥房提調李台佐,右承旨朴熙晉啓曰,伏未審日間,聖候調攝,若何?湯藥連爲進御,而水刺寢睡之節,幾盡復常乎?前劑入加味調中湯,當盡於今日,臣等不可不率諸醫,趁早入診,詳察症候,議定繼進之藥。大妃殿氣候,亦復何如?加減生脈散,連爲進御乎?此藥當盡於今日,五貼更爲劑入宜當。憂慮未已,敢來問安,竝此仰稟。答曰,知道。慈殿氣候一樣,湯藥進御。予則水刺寢睡之節,加勝,湯藥連進矣,勿爲入診,五貼加進宜矣。大妃殿·中宮殿,藥房問安。答曰,知道。
兪命凝啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
朴熙晉啓曰,卽伏見江原監司呂必容狀啓,則謂有身病,殿最不爲磨勘,揆以事體,誠極未安,推考警責,褒貶等第,使之斯速磨勘上送,何如?傳曰,允。
李眞儒啓曰,館伴李光佐,所遭臺言,雖曰情勢難安,前後違牌,已至十九次。士夫廉隅,雖重,人臣分義,亦不可不念。客使入京隔宵,一向退坐江郊,無意變動,事體之未安,莫此爲甚,朝綱所關,決不可一任其撕捱,館伴李光佐從重推考,更爲牌招察任,何如?傳曰,允。
鄭楷啓曰,卽者禁府都事來言,今日當爲鞫坐,而大臣病患,一向危重,不得開坐云矣,敢啓。傳曰。知道。
假注書金浩有頉,代以柳得章爲之。
假注書柳得章在外,代以南泰慶爲之。
延勅擧動時,守宮假注書以李檥爲之。
吏曹口傳政事,以沈珙爲兵曹參知,李藎爲禁府都事。
兵曹口傳政事,以魚有龜·礪城君楫爲副摠管。
備邊司薦望,統制使,以申翊夏爲之。
朴熙晉啓曰,忠勳府郞廳及守禦廳敎鍊官來言,忠勳府則無堂上,守禦廳則守禦使金一鏡,因臺疏引入。今秋冬等褒貶,竝不得磨勘云矣,敢啓。傳曰,知道。
又以禮曹言啓曰,因延接都監啓辭,今此延勅時白袍之改以淺淡服,蓋出於京外服色,無異同之意。而儀註旣以白袍,磨鍊傳給,則到今變改,有所不便,更令該曹,急速停當,分付遠接使處事,允下矣。就考五禮儀,則爲皇帝擧哀條,殿下具白袍·翼善冠·烏犀帶,王世子具素服·翼善冠·烏角帶,宗親·文武百官皆着白衣·烏紗帽·黑角帶。而且考曾前謄錄,癸未年則延勅時服色,一如五禮儀,辛丑年則其時勅使,喪出的奇,不爲明言,故,迎勅時以吉服出迎,而宣勅後,改以白袍矣。今番問禮官齎去儀註,以白袍磨鍊者,蓋用此例。而追因遠接使狀啓,改以淺淡服,雖出於京外服色不欲異同之意。而今又以白袍儀註,旣已傳給,到今請改,有所難便爲言。當初啓下儀註,旣以白袍磨鍊,則外方服色之以淺淡服擧行者,旣非禮文,及謄錄所載,且自上所御黲袍與白袍,色樣差殊,客使若或以有異於儀註,執以爲言,則事甚難處,殿下·王世弟,具白袍,百官皆着白衣事,一依當初磨鍊節目擧行。而亦以此意,分付於遠接使,何如?傳曰,允。
又以實錄廳郞廳,以摠裁官意啓曰,昨日本廳都廳堂上及各房堂上,右參贊朴泰恒一人仕進,其餘則或以病,或以他司坐起,懸頉,事甚未安。除奉命在外外,竝從重推考,更加申飭,何如?傳曰,允。
兪命凝,以訓鍊都監言啓曰,都監郞廳及將官等今壬寅年秋冬等褒貶,當爲等第,而都提調領中樞府事金宇杭,方在郊外,限內不得磨勘之意,敢啓。傳曰,知道。
又以兵曹言啓曰,今此迎勅擧動時,本曹堂上,不可不備員,而昨日新除授參知吳命恒,方在京畿龍仁地墓下,未及上來,今姑改差,令該曹以在京無故人,口傳差出,卽爲牌招察任,何如?傳曰,允。
朴熙晉,以義禁府言啓曰,本府郞廳今秋冬等褒貶等第,當爲磨勘,而堂上有故,限內不得爲之意,敢啓。傳曰,知道。
又以禮曹言啓曰,今壬寅年秋冬等本曹褒貶,堂上有故,限內不得爲之之意,敢啓。傳曰,知道。
又以戶曹言啓曰,本曹郞廳及所屬各司今秋冬等褒貶,依定奪竝爲題目磨勘,而忠淸·全羅兩道都事兼海運判官及京畿左水運判官,則不入於備局別單中,故不爲題目,只書等第以入。軍資監·內贍寺·內資寺·司䆃寺·長興庫·平市署五部今春夏秋冬等,司宰監今秋冬等褒貶,各其司都提調·提調及漢城府堂上有故,竝不得磨勘。軍資監·內贍·內資·司䆃寺去辛丑年春夏秋冬等,長興庫·平市署去辛丑秋冬等褒貶,官員旣或遷轉,提調亦多遞易,有難考績,依近例蕩減之意,敢啓。傳曰,知道。
又以漢城府言啓曰,本府郞廳及五部官員,四山監役官今秋冬等褒貶,當爲等第,而判尹尹就商,以身病,限內不得磨勘之意,敢啓。傳曰,知道。
又以儀賓府言啓曰,本府郞廳今秋冬等褒貶,當爲等第,而堂上不齊,不得爲之之意,敢啓。傳曰,知道。
又以宣惠廳言啓曰,本廳及常平廳郞廳等今秋冬等褒貶當爲等第,而緣臣等有故,限內不得磨勘之意,敢啓。傳曰,知道。
兪命凝,以禁衛營言啓曰,本營郞廳及諸將官等今秋冬等褒貶,當爲等第,而都提調趙泰耉,有身病,限內不得爲之之意,敢啓。傳曰,知道。
又以摠戎廳言啓曰,本廳所屬京外將官等今秋冬等褒貶等第,當爲磨勘啓聞,而臣有身病,限內不得磨勘之意,敢啓。傳曰,知道。
朴熙晉,以吏曹言啓曰,今秋冬等褒貶等第,當爲磨勘,而本曹堂上有故,限內不得磨勘之意,敢啓。傳曰,知道。
兪命凝,以御營廳言啓曰,本廳郞廳及諸將校今秋冬等褒貶磨勘,以都提調崔奎瑞在外,限內不得磨勘之意,敢啓。傳曰,知道。
又以中樞府言啓曰,本府郞廳及錄事醫員等今秋冬等褒貶,當爲磨勘,而領府事金宇杭,方在郊外,限內不得爲之之意,敢啓。傳曰,知道。
朴熙晉,以敦寧府言啓曰,今秋冬等本府郞廳等褒貶,當爲磨勘,而堂上有故,限內不得爲之之意,敢啓。傳曰,知道。
又以議政府司錄,以領右相意啓曰,本府今秋冬等褒貶,當爲等第,而臣泰耉身病方重,左議政崔奎瑞在外,只有臣錫恒,限內不得磨勘之意,敢啓。傳曰,知道。
又以刑曹言啓曰,本曹今秋冬等褒貶,當爲等第,而判書金演,以遠接使西下,未復命,限內不得爲之之意,敢啓。傳曰,知道。
又以工曹言啓曰,本曹郞官今秋冬等褒貶及屬司中造紙署官員秋冬等褒貶合二度,磨勘以入,而其餘屬司掌苑署·瓦署·尙衣院·繕工監·典涓司官員己亥秋冬等以後至壬寅秋冬等褒貶,竝因提調有故,不得磨勘,造紙署官員己亥秋冬以後至辛丑秋冬等,四山官員壬寅春夏秋冬等褒貶,亦因堂上有故,竝不得磨勘。繕工監假監役李世成,無緣不參,依例置之中考之意,敢啓。傳曰,知道。
又以兵曹言啓曰,本曹今秋冬等褒貶,判書李肇陳疏未承批,限內不得爲之之意,敢啓。傳曰,知道。
又以宗親府言啓曰,本府郞廳今秋冬等褒貶,當爲磨勘,而有司堂上三員內,一員奉使出疆,一員有故,限內不得爲之之意,敢啓。傳曰,知道。
李眞儒啓曰,動駕郊外,宜有王大妃殿問安之節,而前者慕華館迎勅擧動時,獨無此禮,蓋先朝前例,未有可考謄錄,近日本院,未及覺察,致此疏漏,自今似當稟定,故敢達。傳曰,知道。大妃殿問安爲之。
朴熙晉,以實錄廳意啓曰,史役之不能着實,未有甚於近日,堂上中在外不上來者,不可不變通。三房堂上尹行敎,今姑改差,其代以都承旨吳命峻差下。都廳郞廳權益寬,三房郞廳具命奎,病不仕進,亦已多日,竝姑改差,以副司果鄭壽期差下,都廳郞廳司書沈埈差下。三房郞廳,竝卽牌招察任,各房堂上中陳疏未承批之員,竝令勿爲拘礙,遂日仕進之意申飭,何如?傳曰,允。
吏曹口傳政事,實錄兼同春秋吳命峻,實錄兼春秋鄭壽期·沈埈。
李眞儒,以兵曹言啓曰,今此迎勅擧動時,大駕王世弟具黲袍,百官着淺淡服事,禮曹節目啓下。故侍衛將士等服色,以黑笠·黑天益,去笠飾之意,纔已磨鍊,啓下矣。卽因禮曹啓辭,迎勅時,大駕王世弟具白袍,百官皆着白衣事,改定奪啓下。侍衛將士等,亦當改磨鍊。故元節目,改付標以入之意,敢啓。傳曰,知道。
李眞儒,以兵曹言啓曰,今十二月十五日,扈衛軍官李弼聖稱名人,自曜金門入來,差備門外擊錚,極爲駭愕,令攸司囚禁治罪,同門守門將鄭必泰,常時不能禁斷雜人,以致闌入,亦難免其責,推考,何如?傳曰,允。
朴熙晉,以迎接都監言啓曰,明日入京,軍令書出,卽時馳通之意,知委于遠接使處矣。卽見回移,則初吹卯時,二吹辰初,三吹辰時云矣,敢啓。傳曰,知道。
李眞儒,以備邊司言啓曰,日昨平安監司李眞儉狀啓中,有曰,遠接使及問禮官,俱未及到,而差備譯官等,例爲迎候於中路,則所當先於遠接使之行,罔夜趲程,倍道馳來,而尙今不來,多有苟簡之端,其在懲後之道,不可無科罪之事云。以日子計之,則遠接使·問禮官,似無未及之理,而終未及於龍灣。迎勅之時,不可無警責之道。遠接使金演,問禮官尹聖時,竝從重推考。當該差備譯官等,待勅行回還後,令攸司囚禁科罪,何如?傳曰,允。
朴熙晉,以內醫院官員,以都提調·提調意啓曰,明日迎勅擧動時,本院提調,當爲隨駕,而臣泰耉卽今病勢沈篤,無以起動。臣台佐以延接事,都監進去。副提調臣任舜元,以都承旨出仕之後,引例陳疏,不爲行公於本院。莫重保護之地,提調無以推移隨駕,事體極爲未安。本院方以此草記,仰請變通矣。卽者任舜元疏批纔下,有令該院,稟處之命。本院副提調,都承旨例兼,則下位之引例辭免,其勢固然。宜卽許遞,其代令政院,卽速變通差出,何如?傳曰,允。
司諫李眞淳,持平金始燁啓曰,請逆魁昌集·頤命竝令攸司,亟行斬屍,明正典刑。答曰,不允。措辭見上
司諫李眞淳啓曰,請門黜罪人兪崇,極邊遠竄。措辭見上淸河縣監李保命,本以逆賊頤·健之至親,操弓不成,庸瑣無能,而寅緣權勢,雜技發身,濫授本任,專事貪虐,大小詞訟,軍丁捧招,專以貨賂低昻,締結商賈,防納倭貢米於東萊,則元無一石米船運之事,而勒捧船價錢累百餘兩於沿海浦民,盡爲入己之資,二賊南竄之後,供給百物,傾庫駄送。及其伏法也,葬具祭需,絡繹載送,些少官隷,疲於道路,南來之人,莫不憤罵。如此貪汚縱恣之人,不可一日畀之以荒歲字牧之任,以貽生民之害,請淸河縣監李保命,削去仕版。金浦郡守李瑞泰,到任以後,無一善狀,剩報災結,至於二百,而分給民間,其數甚些,稱以雜役價,每結徵錢,比前倍加,闔境嗷嗷,怨聲載路。夏間泗川田稅千餘石,到境敗船,及其拯出之後,擇置數百石,以腐傷餘米,塞責分給於民間,而敎誘色吏曰,拯米分給,差過數年,則朝家更不徵捧,一食之後,可無後慮云。而虛張分給成冊,掩其私用之迹,多散所拯米石,以防下吏之口,而所謂擇置數百石,去處不明,人言狼藉,如此貪虐不法之人,不可置之字牧之任,請金浦郡守李瑞泰,削去仕版。前兵使李暉,庸騃無識,善事拔身,曾任雄閫腴邑,專事剝民肥己,家積錢布,用之如水,廣占田土,遍於畿湖,尙逭阿鼎之按法,久致物情之憤惋。而昨年武所試講之際,渠之所親及行賂之人,目不識丁者,擧皆出通,其餘素昧之人,則雖善讀解,輒皆出粗,中外怨謗,至今未已。且曾以姪子爲後,率養十數年而後,所後子同生李齊恒,得占文科,則欲改以齊恒爲後,其間可駭可惡之迹,不一而足。如此貪饕不法,悖義無倫之人,不可置之戎垣將兵之列,請前兵使李暉,削去仕版。凶歲災減軍布,實出朝家軫恤之至意,而向來外方營門,或不能一體奉行,各衙門上納,則依朝令減捧,營屬鎭軍,則每丁盡捧二疋。噫,同是國家之民,則所當一視均惠,而如是區別,內外一減一否者,極涉駭然。且一丁二疋之役,猶患難堪。而至於黃海兵營,則七八年來,監用鎭軍布,勒捧細木,已成謬規,各邑收納之際,升數少麤,則輒皆杖吏退送,故近來所納之布,升品漸細,二疋所辦之價,至於六兩錢有餘,則便是三疋之役也。道內軍兵之屬於營門者,一倍難堪,閫帥不體朝家隱恤之意,惟事殘虐,習以爲常者,事甚無據。旣往之事,雖難一一追覈,當此歲荒民困之日,不可無各別申飭之道。請分付各道及該營,今後則災年鎭軍布,一依京納例,減徵升數,亦依京納例收捧,永爲定式施行,以除生民一分之弊。答曰,不允。末端三件事,依啓。
持平金始燁啓曰,請門黜罪人李喜朝,極邊遠竄。請亟寢遠竄罪人閔鎭遠放釋之命,仍令極邊遠竄。請故承旨金普澤,亟命追奪官爵。請舜澤,令王府,亟擧收孥籍産之典。請庭請議罷時,卿宰以下及三司諸人之合辭唯諾者,竝遠竄。請前正言金礪,極邊遠竄。請前典籍李星彩父子,竝遠地定配。措辭竝見上,答曰,勿煩。
左承旨任舜元上疏,伏以內局·廚院兩院提調,自是都承旨例兼之窠,而都承旨臣李師尙,與都提調,有姻家之嫌,不意天點,誤下於微臣,而至於廚院,則西平君橈,方帶提調,橈卽臣之甥姪也。其所應避之嫌,有加於姻家,則臣何敢冒昧兼察乎?伏乞特許照例遞改,不勝幸甚。答曰,省疏具悉。疏辭,令該院稟處。
左參贊姜鋧上疏,伏以臣方帶廚院提擧,而五提調咸平君臣泓,卽臣之婚家相避也。新除之初,疑其有親嫌,廣問舊例,則皆以爲廚院提調,本無相避,叔姪兄弟,竝帶而行公者,自祖宗朝,非止一二人云。故不爲置念矣。卽伏見左承旨任舜元之疏,臣不勝瞿然之至。僚員旣以舅甥相避,至於露疏辭免,則臣有婚家相避,亦何敢獨爲恬然察任乎?伏乞聖慈,亟遞臣司饔提調之任,以嚴相避之法,不勝幸甚。批答上同
咸平君泓上疏,伏以臣,猥忝廚院提擧之任,而三提調姜鋧,卽臣婚家也。臣雖先入,而以臣在下之故,當其除拜之初,擬欲引避,廣問舊例,且考先生案,則仁興君臣瑛,爲都提調時,嶺陽君臣儇,以其三寸姪,而同時行公。昌城君臣泌之於晉平君臣澤,儒川君臣濎之於密城君臣栻,俱是三寸叔姪之親,而亦爲同時行公。且伏念婚家,雖有相避之嫌,視諸猶父猶子,似有輕重之別。而至於廚院,則元無相避之規,前後提調,以至親之間,而一時竝行,非止一二,故臣不復疑慮,循例行公,以至今日矣。卽伏見左承旨任舜元之疏,臣不勝瞿然之至。僚員旣以舅甥相避,至於辭免,則臣不敢獨爲恬然察任。伏乞聖明,亟遞臣司饔提調之任,以嚴相避之法,不勝幸甚。批答見上
上在昌德宮。停常參·經筵。
李眞儒啓曰,訓鍊都監知彀官來言,二嚴後懸燈,天明後落燈云矣,敢啓。傳曰,知道。
又啓,內乘來言,捲簾取稟。傳曰,捲三面。
朴熙晉啓曰,今日持公事入侍日次,而迎勅擧動相値,頉稟。傳曰,知道。
慕華館迎勅時,大駕入幕次後,李眞儒啓曰,小臣,大妃殿問安進去,下直。傳曰,知道。政院·玉堂·藥房問安。答曰,知道。王世弟板位問安。答曰,知道。王世弟入幕次後,政院·玉堂問安。答曰,知道。大妃殿,大駕遣承旨問安。答曰,知道。大駕還宮後,政院·玉堂·藥房問安。答曰,知道。王世弟板位問安。答曰,知道。勅使接見禮後,政院·玉堂·藥房問安。答曰,知道。二品以上·六曹問安。答曰,知道。
兪命凝,以都摠府言啓曰,今日入直內三廳武兼禁軍及軍兵等,當爲中日習射,而勅使入京,限回還間姑停之意,敢啓。傳曰,知道。
朴熙晉啓曰,勅使牌文,又爲出來,七處迎慰使,今當急時差送,而當差之人絶少,前差義州延慰使金克謙,定州迎慰使李秀英,安陵延慰使李弘模,勿爲還來,使之仍留,以前齎去御帖迎慰之意,下諭,何如?傳曰,知道。
鄭楷啓曰,卽者禁府都事來言,今日當爲鞫坐,而大臣病患,一向危重,不得開坐云矣,敢啓。傳曰,知道。
吏曹,遠接使李光佐,問禮官權益淳,館伴趙泰億。
鄭楷,以司饔院官員,以檢擧提調意啓曰,今此仁政殿茶禮,果盤一床,何以區處乎?敢稟。傳曰,內入。
又以實錄廳郞廳,以摠裁官意啓曰,都廳郞廳趙遠命,違牌坐罷矣。令該曹,依例付軍職冠帶常仕,何如?傳曰,允。
朴熙晉,以延接都監言啓曰,卽聞差備譯官等所傳之言,勅使言內,讀勅時,新皇帝諱字,大國旣不讀宣,本國亦當勿讀於宣勅之時云。依此施行之事,分付宣勅官之意,敢啓。傳曰,知道。
鄭楷,以迎接都監言啓曰,卽者勅使來入館所矣,敢啓。傳曰,知道。
又以迎接都監言啓曰,卽者差備譯官來言,勅使言內,見官禮,前路旣除之,今亦勿爲之云矣,敢啓。傳曰,知道。
朴熙晉,以迎接都監言啓曰,勅使旣入館所,各色郞廳,輪回直宿之意,敢啓。傳曰,知道。
鄭楷啓曰,臣馳往館所問安,則勅使答以爲,遣近臣下問,不勝感激云矣,敢啓。傳曰,知道。
李眞儒啓曰,頃日召對時,因校理尹游所達,令政院代撰別諭,布告八路事,下敎矣。玆以代撰入啓,而以此下諭于八道監司及兩都留守,使之宣布聖上如傷惻怛之至意,似爲得宜,敢啓。傳曰,知道。
朴熙晉,以迎接都監言啓曰,勅使使家丁,先送館所矣,敢啓。傳曰,知道。
朴熙晉,以迎接都監言啓曰,二次通官家丁一名,先往館所,看檢鋪陳等事云云矣,敢啓。傳曰,知道。
鄭楷,以迎接都監言啓曰,勅使詣闕時,茶啖依例備待矣。使之待候於館所,故到館所後,卽爲入給。而館所茶啖,亦爲排入之意,敢啓。傳曰,知道。
又以迎接都監言啓曰,卽者差備譯官來言,勅使明日出往三田渡云。碑閣及道路修治之意,曾已分付,而卽今日氣不甚寒,津路可慮,各別,申飭事,京畿監司及各該司,卽爲發關,分付之意,敢啓。傳曰,知道。
又以迎接都監言啓曰,差備譯官來言,明日勅使出往三田渡時,將以雙轎作行云矣,敢啓。傳曰,知道。
又以迎接都監言啓曰,明日勅使出往三田渡時,臣泰億,都廳李景說,軍兵郞廳崔,雜物色郞廳沈維賢,米麪色郞廳徐命杰,依前例以戎服隨往之意,敢啓。傳曰,知道。
又以迎接都監言啓曰,明日勅使出往三田渡時,除飯奉,只設酒肴,率人數,則大通官一員,次通官二員,頭目八名,軍牢八名,羅將四名率去云。鋪陳則依前例自都監搬運,堂上以下員役,則自持飯往來事,竝爲,分付于京畿監司及各該司之意,敢啓。傳曰,知道。
又以迎接都監言啓曰,明日勅使出往三田渡時,軍令除初二次,三吹以卯時書出矣,敢啓。傳曰,知道。
又以迎接都監言啓曰,勅使館所,各別嚴禁雜人,以防交通之弊矣。卽者章奉稱名人,潛入館所,混雜兒房守中,往來於上副使房近處,行止極其殊常,見捉於禁亂官矣。令攸司囚禁科罪,何如?傳曰,允。
朴熙晉,以迎接都監言啓曰,自前勅使三田渡往來後,都監·郞廳例以上命,問安於勅使後,馳告政院矣。今亦依此擧行之意,敢啓。傳曰,知道。
鄭楷,以迎接都監言啓曰,卽者差備譯官來言,勅使以爲,開閉門時,只令放砲,勿爲吹打,明日三田渡出去時,亦只令放砲云矣,敢啓。傳曰,知道。
又以迎接都監言啓曰,卽者差備譯官來言,上勅登南樓周覽後,仍入副勅房云矣,敢啓。傳曰,知道。
又以禮曹言啓曰,問禮官旣已出去,勅使前所給儀註,別定禁軍騎撥,罔夜馳傳于問禮官所到處之意,分付,何如?傳曰,允。
又以禮曹言啓曰,今此勅使,旣以頒詔出來,則迎詔翌日,當有仁政殿權停例頒敎之擧,應行節目,依前例預爲磨鍊擧行,何如?傳曰,允。
又以禮曹言啓曰,自前勅使在我境,如遇節日,則所到處,例有遣官問慰設宴之擧矣。今此出來勅使,正朝節日,當爲經過我境,依前例令該曹,問慰官預爲差出,御帖·禮單,照例磨鍊,下送所到處,依例設行之意,知委,何如?傳曰,允。
兪命凝,以兵曹言啓曰,今十七日武臣堂上朔試射日次,而客使在館,不得設行,待回還後無故日退行,計其得中,次第陞降付祿,何如?傳曰,允。
又以兵曹言啓曰,勅使時,館所立待馬,例以三南驛馬,輪回立待矣。今番勅使時,則以忠淸道初面驛馬,限六匹,今十二月二十九日,京中逢點之意,本道監司處,撥馬知委,何如?傳曰,允。
又以兵曹言啓曰,今此頒詔勅使出來時,平安道補把咸鏡道驛馬四十匹,黃海道補把江原道驛馬二十匹,急急分定,罔夜入送之意,兩道監司處,撥馬知委,何如?傳曰,允。
又以備邊司言啓曰,前勅纔到,後勅繼至,不但三道站役可慮,都監接應,亦多窘急之患。迎接都監堂·郞,竝依辛丑年例,以前啓下,仍爲察任事,分付該曹,何如?傳曰,允。
朴熙晉啓曰,卽伏見各道今秋冬等褒貶啓本,則咸鏡監司韓世良啓本中,穩城府使申慶弼,以聽斷或滯,不無民謗爲目,則宜置下考,而置諸中考。全羅監司黃爾章啓本中,泰仁縣監崔守慶,以病罕坐衙,民訴或滯爲目,則宜置下考,而置諸中考。興德縣監曺國相,以稍加警策,來效可責爲目,則宜置中考,而置之上考。統制使李鳳祥邊將等褒貶題目中,奉職擧職之職字,皆以識字書塡,難免不察之失。黃海監司李眞望,江華留守沈壽賢,京畿水使李汝玉,南兵使申命仁,黃海水使具後翼,忠淸水使李夏禎,守令·邊將,無一人居下,殊無嚴明殿最之意,竝推考警責,何如?傳曰,允。
領議政趙泰耉箚曰,伏以臣淹病床席,無力可起,當此郊外動駕之日,身帶保護之任,不能陪從,前後起居之禮,每闕趨參,臣分都虧,厥罪難逭。目今客使疊到,酬應多端,饑荒溢目,民命近止,國勢岌嶪,無一可恃,而虛帶大任,略無猷爲,一縷未絶,惶悶常切。況此鞫獄,不過數坐,似當收殺,而一日二日,告病而停廢者,亦已多日,此又臣之罪也。如是而不蒙譴責,詎安私心?伏乞聖明,俯察臣惶隕悶迫之情,亟遞臣職,仍勘臣罪,以警具僚,不勝幸甚。敢進止。答曰,省箚具悉卿懇。卿之疾病,累朔沈淹,慮念曷已?鞫坐遷就,尤不可不念也。須體前旨,安心勿辭,速出視事,用副日夕顒俟。仍傳曰,遣史官傳諭。
上在昌德宮。停常參·經筵。
大殿·世弟宮,政院·玉堂問安。答曰,知道。
藥房啓曰,伏未審夜來,聖體,若何?昨日觸冒風寒,動駕郊外,行禮殿庭,節次稍久,實有妨於靜攝之節,不瑕有添傷之患乎?大妃殿氣候,亦復何如?王世弟勞動之餘,氣候,亦如何?臣等不勝憂慮,敢來問安。答曰,知道。無事,慈殿氣候安寧,世弟氣候平穩矣。
朴熙晉啓曰,宰臣申光夏,館所問安進去下直。傳曰,知道。
鄭楷啓曰,大司憲李世最,掌令徐宗廈,持平金始燁,呈辭,執義柳述,未肅拜上疏,掌令朴徵賓,呈辭受由,持平尹東洙在外,今日以監察茶時之意,敢啓。傳曰,知道。
朴熙晉啓曰,右議政崔錫恒,戶曹判書李台佐,有稟定之事,來詣請對矣。傳曰,引見。
鄭楷啓曰,卽者禁府都事來言,今日當爲鞫坐,而大臣病患,一向危重,不得開坐云矣,敢啓。傳曰,知道。
又啓曰,訓鍊都正申光夏,馳往館所問安,則勅使答以爲,早送宰臣下問,不勝感激云矣,敢啓。傳曰,知道。
兵曹口傳政事,副司果趙遠命。
鄭楷,以迎接都監言啓曰,卽者勅使,離發館所,出往三田渡矣,敢啓。傳曰,知道。
朴熙晉,以迎接都監言啓曰,後勅出來時,迎接都監堂·郞,竝依辛丑年例,以前啓下仍爲察任事,允下矣。今此留館勅使,則宴享儺禮,竝不設行矣。後來勅使,則辛丑年,亦不受宴享,勿設軒架,而其未渡江前,未知勅使之意,宴享色·郞廳二員,儺禮色郞廳一員,啓下差出矣。今亦依例差出,以待勅使渡江後,聽其所言而存減之,何如?傳曰,允。
又以迎接都監言啓曰,卽者差備譯官來言,上勅,在副勅房,求見曆書,譯官等以爲,我國無曆書,皇曆若干卷,只在闕內,必欲得見,則當告于都監堂上,稟啓然後,可以取來矣。勅使曰,然則有弊,置之云矣,敢啓。傳曰,知道。
兪命凝啓曰,因兵曹啓目,洪州·公州·安州,竝改號,兵符,令本院改造下送事,啓下矣。兵符,旣已造成,監兵營所上左隻及營將本縣所授右隻,定禁軍下送,舊兵符,收聚上送,以爲燒火之地事,忠淸·平安兩道監司處,下諭,何如?傳曰,允。
朴熙晉,以迎接都監言啓曰,勅使三田渡出往時,大通官一人,帶去爲定矣。今日臨發時,亦令留館不爲帶去云矣,敢啓。傳曰,知道。
又以迎接都監言啓曰,勅使旣除宴享,則例有別雌牛,間日入給,別茶啖,逐日排入,今亦依此擧行之意,敢啓。傳曰,知道。
兪命凝,以都摠府言啓曰,卽接水原府使金啓煥牒報,則勅使護行軍威軍二百名內,一百五十名,依定奪下送,五十名則領送松都矣,因遠接使關文,不用護行軍云,故緣由敢啓。傳曰,知道。
朴熙晉啓曰,勅使三田渡往返後,都監郞廳,以上命問安,則勅使答以爲,俺等無事還來,而有此下問,極爲感激云矣,敢啓。傳曰,知道。
又啓曰,明日館所擧動時,守宮假承旨·假注書,今當差出,而昨日守宮假承旨李堂,假注書李檥,依前例仍察,何如?傳曰,允。
又啓曰,都承旨吳命峻改差,政官牌招差出事,命下矣。以在京無故人差出,仍卽牌招察任,何如?傳曰,允。
吏批,行判書李光佐奉命在外,參判鄭齊斗在外,參議李明彦進,右承旨朴熙晉進。兵批,判書李肇病,參判金致龍進,參議朴彙登·參知沈珙病,右承旨朴熙晉進。吏批啓曰,判書李光佐,奉命在外,參判鄭齊斗在外,小臣獨政未安,何以爲之?敢稟。傳曰,只出緊任。
以李世最爲都承旨,李太元爲掌令,鄭壽期爲修撰,尹聖時爲兼司書,吳命恒爲刑曹參議,鄭希先爲金浦郡守,兼春秋單,朱炯离,以朴徵賓爲副護軍,吳命峻·吳命恒爲副司直,金壽基爲大興山城中軍。
兪命凝啓曰,都承旨李世最,待下批牌招事,命下,而家在城外,城門垂閉,待明朝出牌之意,敢啓。傳曰,知道。
朴熙晉,以迎接都監言啓曰,今日乃是空日,別茶啖依例排入,別雌牛,亦爲入給之意,敢啓。傳曰,知道。
又以迎接都監言啓曰,卽者勅使,自三田渡,來入館所矣,敢啓。傳曰,知道。
又以迎接都監言啓曰,明日館所擧動時,當有茶禮,而係是成服前,用肉未安,依殿內接見時茶禮例,用素似宜,何以爲之?敢稟。傳曰,依爲之。
又以禮曹言啓曰,明日館所擧動時,王世弟闕門外祗迎·祗送之禮,依例磨鍊乎?敢稟。傳曰,依爲之。
又以禮曹言啓曰,今十二月十八日,館所擧動時,出宮吉時,令日官推擇,則同日巳時爲吉云,以此時擧行,何如?傳曰,允。
又啓曰,館所接見時說話書入,而或不無未盡之語,令廟堂增刪,以備睿覽,何如?傳曰,允。
又以迎接都監言啓曰,別雌牛入給,則以爲已往沿路,皆不受,而今亦勿爲入給云矣,敢啓。傳曰,知道。
又以迎接都監言啓曰,卽者以明日親臨之意,使差備譯官傳言,則勅使以爲,昨日國王,遠出郊次,又連送近臣·宰臣·內侍,續續問訊,心甚感激,天寒如此,明日何必動駕乎?臣等,又以主上,必欲親臨之意,更爲言及,則譯官回告內,國王必欲親臨,實出於厚待之念,亦不可强辭云矣,敢啓。傳曰,知道。
又以禮曹言啓曰,今此勅使出來時,迎勅吉日,令日官推擇,則今十二月二十五日卯時午時平吉,二十六日卯巳時,二十七日辰巳時,俱爲大吉,二十八日卯午時平吉,來癸卯正月初二日卯午時平吉,初八日卯午時平吉,初十日辰巳時,十一日卯午時,十二日辰巳時,俱爲大吉云,以此等日時,停當馳啓事,遠接使處,急速下諭,何如?傳曰,允。
兪命凝啓曰,防禦使遞來後,密符親納,亦例也,而前春川府使洪重禹,謂有身病,使其褊裨,替納密符,事體未安,推考,何如?傳曰,允。
午時,上御熙政堂。右議政崔錫恒,戶曹判書李台佐,請對入侍時,入侍,右議政崔錫恒,戶曹判書李台佐,右承旨朴熙晉,假注書尹彙貞,記事官申致雲·尹容。錫恒進伏曰,昨日郊外動駕,迎接勅使,事節繁多,聖體勞動,氣候,何如?上曰,無事矣。王大妃殿氣候,亦何如?上曰,安寧矣。中宮殿氣候一樣乎?上曰,一樣矣。王世弟調候,雖已向差,而卽今亦連進湯劑矣,氣候,何如?上曰,平穩矣。錫恒曰,勅行迎接後,自前有館所擧動之例,況今番勅行,乃是新皇帝卽位後所送之勅,自我接待之道,尤宜曲盡,以示優待之意,則彼必榮感,明日親臨館所,恐爲得宜,故敢此仰達。上曰,依爲之。出榻前下敎李台佐曰,再明日,乃成服之日,而成服後,則不得不爲衰服矣,大臣所達,明日請幸館所者,意有在矣。台佐曰,勅行贈給之數,元禮單合上副勅及大小通官所給者,其數一千九百兩,而元數之外,別贈者,取考謄錄,則或給一千二百兩者有之,或給二千兩者有之,或四千九百兩,或五千四百兩者有之,多寡蓋不一矣。今此勅使,則每曰一依前例爲之,所謂前例者,不知其意之欲援用何例,而都監則欲以戊戌例給之,蓋戊戌謄錄,比辛丑頗少故也。大凡彼人輩,例於微細不緊之物,則雖許減除,以示德色,而至於銀子貂蔘等物,必極力求索而去,以戊戌例贈給,姑難預期,而當使首譯,臨時周旋,期以戊戌例給之,先此,仰達矣。錫恒曰,若用前例,莫如援用近例,戊戌之例,比辛丑頗爲減少,則援用戊戌例,宜矣。台佐曰,勅使回還時,雖有郊外送行之例,而傳訃勅,則無設宴餞別之事,故亦無親臨送行之節,戊戌之例亦然矣。且連日冒寒動駕,極爲可悶,臨時別遣近侍,以不得郊送,心甚觖然之意,措辭傳言,以示款接之意,王世弟,亦有遣宮官勞慰之例,自政院,稟旨擧行,何如?上曰,依爲之。出擧條錫恒曰,勅行連屬,虞憂溢目,當此朝家多事之日,卿宰尤甚乏少,六卿,將無以備員,如遠接·伴送使,亦難推移,亞卿亦甚乏少,凡於政注間,多有苟簡之弊,知臣莫如君,正卿與亞卿各一二人,自上特爲睿簡超擢,或問議領相,以從二品及通政中,隨窠陞擬,且前頭使臣,以宗班差遣事,聞已定奪云,而宗班中一品之人,亦爲絶少云,就其中資級相近之人,預爲超資,以爲前頭使臣差出時,推移備擬之地,何如?上曰,所達是矣,依爲之。出擧條錫恒曰,目今虞憂日甚,國事危急之日,收拾人才,爲第一先務,陞擢用人,固不可已,如被罪閒廢之人,似不當一向廢棄。前判書洪致中,重被臺彈,方在罷職中,歲月旣久之後,終至永廢,旣甚可惜,況其爲人,練於事務,居官處事,多有可觀,終是不可棄之人,特爲收敍,以爲隨窠任使之地,何如?上曰,依爲之。出擧條錫恒曰,前參判李㙫,自被臺彈之後,凡有除命,輒皆辭免,甘心自廢,亦甚可惜。蓋向來被彈事,雖有所失,不無可恕之道,㙫,上奉八十偏母,獨子無兄弟,恐被重罪,未免隨參,觀其跡則雖大段做錯,原其情則亦甚可慼,到今閒廢已久,亦不當一任廢棄,令該曹隨窠調用,則恐合於收拾人才之道,故敢此仰達。上曰,依爲之。出擧條台佐曰,臣聞遠接使之言,則康熙死時,在暢春苑,其時康熙身尙無病,而預知其死在不遠,召入皇四子,解所着念珠賜之曰,此乃順治皇帝所嘗着者,而臨崩解而賜我,爾可諭意,因立爲皇太子。又曰,爲君,誠不易,憂勤勞苦,不可一日少懈,嘗以撫安荒生,爲先務,則祖宗之業,可以保有矣。汝其勉之,以此再三戒勅,仍不病而死,其夜以肩輿,載喪而還,滿城之人,一時雷哭,莫不如喪考妣,新皇帝立後,處分得當,人心大定云。上·副勅,以此言于譯輩,而皆爲出涕云,新皇帝賢否,雖不可知,而大抵康熙,臨終時,精神不爲錯亂,處分極有條理矣。錫恒曰,彼人輩所傳,何可信乎?以事勢言之,天下終必不安,天下不安,則餘波,必先及於我陰雨之備,斷不可少忽,卽今人心波蕩,國儲枵然,脫有緩急,何以待之?思之至此,中夜無寐,設如彼人之言,而天下妥安,無有它虞,則在我國,豈不爲幸?而如此之言,終有不可信者矣。台佐曰,卽今中外財力蕩竭,國計誠爲罔措,而前頭方物,復當增六七起矣。試以惠廳言之,白綿帋數萬卷價,又將加出,而實無措辦之路,且以戶曹言之,今此出來一勅,雖僅能接待,而繼此出來者,亦將有數輩矣,其何以策應乎?臣於前日登對時,以各衙門錢布之稍有餘裕者,議于大臣,推移貸用事陳達,而各衙門之許貸,亦或未易。且連見黃海監司李眞望狀本,則每以勅需罔措之狀,告急廟堂,請貸銀貨,而廟堂亦無應副之道,僅以懸城銀二千兩劃給,國計至此,誠爲哀痛。卽今急務,莫如一切節省,以救燃眉之急,向日同副承旨李眞儒,以節省之意,縷縷陳達,至於御供中不緊者,請令廟堂商確稟處,而自上,特賜嘉納,瞻聆所及,孰不欽仰?君臣上下,若能痛自節損,各以愛財惜費爲心,國其庶矣。廟堂,自當以眞儒所達,有所稟處,而顧今經用之日縮,蓋由於荐歲飢荒,財粟殫亡,今雖減節御供,御供之可減者,本來無多,則所減者幾何?而大抵節損之道,必自禁中始,聖上,苟能視如干戈搶攘之中,服御用度,痛加節省,凡係傷財害民之事,一切裁減,雖粒米尺布,謂以此皆是出於民者,知所愛惜,毋或浪費,汲汲焉惟足國富民爲務,則凡在群下,擧將仰體聖意,各自淬勵,思所以奉承,苟如是也。始見月計不足,而歲計有餘矣。錫恒曰,李台佐之言,是矣。雖在平常無事之時,惟當崇節儉省浮費,況此時,是何等時耶?雖無干戈搶攘之事,而民窮財竭,國計罔措,昔衛文公,衣大布·冠大帛,而終致保邦裕財之效,聖上,苟能克自節損,務存簡約,凡係御供之不緊者,一切量減,則聖念所及,上行下效,風草之化,可以立致矣。臣方待罪尙方,凡需之不關於御用而糜費者多,此不可不慮。昔漢文帝,惜百金了費,而罷露臺之役,當其時,號稱富庶,而文帝,猶惜百金之費,矧當危急存亡之際,其可一循常規,而不思所以節損之道乎?此是今日急先之務,伏願聖明,各別留意焉。上曰,當留意焉。台佐曰,先正臣李珥,東方儒賢中,有經綸才者也。李珥嘗曰,貢案改而後,民力可紓,貢案,雖不可輕改,而大同設立後,七八十年來,祭享漸加,國用益廣,今欲減省,事多窒礙,有不可容易變通者,而當於勅行還後,與廟堂相議,凡係可以省減者,別錄稟裁,何如?上曰,依爲之。出擧條錫恒曰,改貢案,乃大同未設立時言也。大同設立後,貢案之改,非所可論,而法旣久行,弊亦隨生,祭享增加,經用漸廣,各司貢物,益難支保矣。今計莫若大行節省,務存簡約,凡浮費之可減者,一切減之然後,國用可以粗給,而貢物人,亦可以支保矣。朴熙晉曰,啓覆,必行於立春前,例也,而連因大臣有故,只行再覆,而三覆則未及爲之矣。罪人等,俱在遠地,今雖急行三覆,立春前,勢難知委行刑,退而與明年,啓覆合行,似或無妨,下詢大臣處之,何如?錫恒曰,立春以後,不可行刑,啓覆之必行於立春前者,以此也。今歲啓覆罪人,不過二人,其一則咀呪事也,其一則印僞造事也。卽今勅行當前,朝家多事,三覆勢難爲之,而設令爲之,卽今立春不遠,其前亦未及知委於遠道,臣意,合行於明年啓覆,恐無所妨矣。上曰,依爲之。出榻前定奪熙晉曰,臘享傳香,自上親行事下敎矣,再明日,乃傳香之日,而與成服相値,事多拘礙,依前例使禮房承旨代行,何如?上曰,依爲之。出榻前定奪台佐曰,靜攝之中,動駕郊外,殿庭迎接,聖體勞動,群下莫不憂慮,朝者藥院之批,以無事爲敎,臣方入侍,仰瞻玉色,無添損之節,下情誠爲喜幸,而明日,又冒寒親臨館所,臣等憂慮,又復如何?醫官輩,皆以爲聖候前日感氣,雖已和解,脈度尙爲帶數,湯劑不可遽止云,前劑入湯藥五貼進御之後,卽爲率諸醫入診,詳察證候,更令議藥連進湯藥,何如?上曰,依爲之。出擧條台佐曰,王世弟調候,旣已差勝,而脈度猶未如常,大殿入診罷後,與諸醫,仍爲入診於世弟宮,議定當進之藥爲宜,敢此仰達。上曰,依爲之。出擧條熙晉曰,館所擧動時,都承旨不可不備員,而都承旨吳命峻,呈辭,再度加由矣,似當有變通之道,吳命峻牌招,使之出仕乎,抑改差乎?上曰,改差,可也。出榻前下敎熙晉曰,都承旨旣已改差,政官卽爲牌招差出之意,敢達。上曰,依爲之。出榻前下敎諸臣,以次退出。
上在昌德宮。停常參·經筵。
李眞儒啓曰,小臣館所問安進去,下直。傳曰,知道。
任舜元啓曰,吏曹郞廳來言,臺諫有闕,政事何以爲之?取稟。傳曰,明日爲之。
又啓曰,今日持公事入侍日次,而擧動相値,頉稟。傳曰,知道。
兪命凝啓曰,司僕內乘來言,捲簾,取稟。傳曰,捲三面。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
李眞儒啓曰,臣馳往館所問安,則勅使答以房舍溫暖,無事寢睡,旣遣內侍,又遣承旨下問,不勝感激云矣,敢啓。傳曰,知道。
兪命凝,以備邊司言啓曰,政院啓辭,館所接見時說話書入,而或不無未盡之語,令廟堂增刪事,允下矣。就政院,書入措語,略加刪改,送于政院,改書以入之意,敢啓。傳曰,知道。
朴熙晉,以弘文館言啓曰,本館僚員,近甚不備,無以推移輪直,且今日館所擧動時陪從,極爲苟簡,新除授修撰鄭壽期牌招,副校理尹游,連呈辭單,不爲行公,亦爲牌招察任,何如?傳曰,允。
又以迎接都監言啓曰,後勅出來時宴享色郞廳二員,儺禮色郞廳一員差出,以待事,允下矣。漢城府判官尹東卨,刑曹佐郞安相朝,司僕寺主簿李道顯差下,使之察任,何如?傳曰,允
又以迎接都監言啓曰,卽者差備譯官來言,上勅,上北樓周覽後,卽入房中云矣,敢啓。傳曰,知道。
巳時,大駕到館所,入幕次後,政院·玉堂·藥房問安。答曰,知道。王世弟遣言官問安。答曰,知道。傳于兪命凝曰,諸事預備。
大駕還宮後,政院·玉堂·藥房問安。答曰,知道。
朴熙晉,以迎接都監言啓曰,卽者差備譯官來言,勅使,以今二十日回程爲言云,自都監,依例爲先請留之意,敢啓。傳曰,知道。
又以迎接都監言啓曰,卽者差備譯官來言,勅使言內,軍威軍·軍樂·茶啖等事,一依上來時例,竝停罷云,以此意,伴送使及京畿兩西監司及開城留守處,竝爲分付之意,敢啓。傳曰,知道。
以咸鏡監司韓世良,臘日進上生猪,體未準於尺量事,待罪狀啓,傳于朴熙晉曰,勿待罪事,回諭。
備忘記,傳于任舜元曰,長番內官文以郁,假承傳色差下,政院知悉。
任舜元,以司饔院官員,以檢擧·提調意啓曰,今此館所茶禮,未進膳果盤一床,何以區處乎?敢啓。傳曰,政院賜給。
朴熙晉,以弘文館言啓曰,本館下番修撰臣鄭壽期,以實錄廳郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
又以迎接都監言啓曰,卽者差備譯官來言,上勅,上山亭眺望云矣,敢啓。傳曰,知道。
又以迎接都監言啓曰,卽者差備譯官來言,上·副勅,同上山亭,擇執鳥銃次試放云矣,敢啓。傳曰,知道。
任舜元啓曰,卽因京畿監司李正臣狀啓,長湍府使沈廷輔罷黜事,啓下矣。當此勅行疊到之日,長湍以主站之官,凡百責應,一時爲急,其代,令該曹卽爲口傳差出,仍卽發送,何如?傳曰,允。
朴熙晉,以迎接都監言啓曰,卽者差備譯官來言,上勅,求見良醫,欲令診脈,譯官答云,今日日勢已晩,明朝招入診脈宜當云,則上勅,答以爲,明日須早爲入送云矣,分付于兩醫司,擇其中精解脈理者,明日早爲入送之意,敢啓。傳曰,知道。
朴熙晉,以迎接都監言啓曰,卽者臣等,俱詣館所請留,則勅使答以爲,俺等騎撥出來,旣已傳訃之後,何可久留乎?勢難加留云,取考前例,則都監請留之後,例有近侍大臣次第請留之事,前例所在,竝此敢啓。傳曰,依爲之。
朴熙晉,以迎接都監言啓曰,卽者差備譯官來言,勅使以爲,鳥銃加時木入給云,故依其言入給之意,敢啓。傳曰,知道。
又以尙衣院官員,以提調意啓曰,御用龍袍次大紅雲紋匹段,例自戶曹價本,上下於市民等處,使之貿來,無弊進上矣。卽聞彼中,紅色雲紋段絶無,今番齎咨官之行,未免空還,以此市民等,齊聲號訴,冬至節行回還早晩,亦未可預料,其間如有封進之擧,則生事可慮,取考前例,則曾於二去戊寅年間,御用衣襨匹段,專靠於赴京之行,而海行,難以日月爲期,不得不以鄕織供用事,入啓蒙允矣。齎咨官之行,旣不得貿來,冬至節行回期遲速,有難預定,則不可無變通之道,而織造之役,當費數朔,可以完了,龍袍次大紅雲紋段,自本院,預爲織造,何如?傳曰,允。
上在昌德宮。停常參·經筵。
夜自三更至五更,月暈。
下直,金浦郡守鄭希先。
大殿·世弟宮,成服擧哀後,政院·玉堂單子問安。答曰,知道。大殿,朝廷二品以上·六曹單子問安。答曰,知道。
朴熙晉啓曰,行副護軍尹遇進館所問安進去,下直。傳曰,知道。
李眞儒啓曰,史官四員待命事,命下,而史官不備,宣傳官二員代送之意,敢啓。傳曰,知道。
鄭楷啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
又啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
兪命凝啓曰,臣承命馳往館所請留,則勅使答以爲,傳訃之後,不可淹留,欲於明日回程云矣,敢啓。傳曰,知道。
又啓曰,行副護軍尹遇進,馳往館所問安,則勅使答以爲,早遣宰臣下問,不勝感激云矣,敢啓。傳曰,知道。
朴熙晉啓曰,今日爲政事,命下,而臘享大祭齋戒相値,政事,何以爲之?敢稟。傳曰,當日爲之。
李眞儒啓曰,當日爲政事,命下,而吏曹判書李光佐,奉命出去,參判鄭齊斗在外,參議李明彦,以宗廟薦俎官,今方受香進去,今日政事,何以爲之?敢稟。傳曰,明日爲之。
任舜元,以吏曹言啓曰,長湍府使,今方差出,而擬望之人乏少,未準朔禁軍將,竝擬以入之意,敢啓。傳曰,知道。
吏曹口傳政事,以鄭道元爲長湍府使。
李眞儒啓曰,因戶曹判書李台佐所達,勅使臨發,王世弟亦有遣宮官勞慰之例,自政院,稟旨擧行事,允下矣。勅使行期已迫,遣宮官勞慰事,分付侍講院,何如?傳曰,允。
備忘記,史官四員待命,騎馬九匹立之。
兪命凝,以兵曹言啓曰,今二十日臘享大祭宗廟亞獻官,判書臣李肇,社稷薦俎官,參議朴彙登,俱爲啓下。今日當爲受香,而參判臣金致龍,參知臣沈珙,俱以病不來,宿衛重地,無他入直之員,參判金致龍,參知沈珙,竝卽牌招,以爲推移替直之地,何如?傳曰,允。
李眞儒,以迎接都監言啓曰,朝者典醫監醫人玄萬規,入送館所,則上勅使之診脈論症,則萬規,對以行役餘外感云爾,則勅使以爲,吾病非外感,是痰病,汝須退出,命藥以入,年少醫官善解脈者,一人更爲入送云。而兩醫司醫人中,勝於玄萬規者,未必多有,今雖入送,難必其善爲診脈,內醫院鍼醫蔡光夏,方以本職,分差待令都監,而素稱善解脈法,光夏,係是御醫,必有特旨然后,方可入見,何以爲之?敢稟。傳曰,蔡光夏入見。
朴熙晉,以迎接都監言啓曰,軍色郞廳兵曹佐郞崔,身病猝重,不得已改差,其代以兵曹正郞洪重徵差下,使之察任,何如?傳曰,允。
李眞儒,以迎接都監言啓曰,卽者大臣,來詣館所,以勉留之意,使首譯傳言于勅使,則勅使以爲,俺等,以傳訃事出來,行色甚忙,勢難淹滯,都監及近侍勉留時,不得聽從矣。今者國王,又遣大臣,懇留至此,不敢一向邁邁,更留一日,此後則決難加留,二十一日,當爲發行云,故大臣仍爲退出矣,敢啓。傳曰,知道。
李眞儒,以迎接都監言啓曰,臣台佐·臣泰億,成服事,詣闕之意,使差備譯官傳言,則勅使問曰,以何服色成服乎?譯官對曰,主上,以衰服布帽麻帶,率百官擧哀成服云。勅使曰,東國素稱禮義之邦,而國王,爲皇上盡禮如此,新皇帝聞之,亦必嘉悅矣云矣,敢啓。傳曰,知道。
李眞儒,以迎接都監郞廳,以右議政意啓曰,臣承命來詣館所,以勉留之意,使首譯傳言于勅使,則勅使以爲,俺等,以傳訃事出來,行色甚忙,勢難淹滯,都監及近侍勉留時,不得聽從矣。今者國王,又遣大臣懇留至此,不敢一向邁邁,更留一日,此後則決難加留,二十一日,當爲發行云,臣則仍爲退去之意,敢啓。傳曰,知道。
任舜元,以吏曹言啓曰,今此臘享大祭,永徽殿亞獻官,工曹判書趙泰億,西平君橈,實預差啓下矣。趙泰億,以館伴,方在館所,橈,以司饔院提調,不得受香云,當品中除老病外,實無推移之員。在前如此之時,或有從二品塡差之規,今亦依此例,以驪興君垓,改付標,宗廟薦俎官,以兵曹參知沈珙,掌隷院判決事朴澄,實預差啓下,而朴澄在外,沈珙則肄儀受香,連以病不參,事甚未安,而事勢急迫,他無移差之員,不得已以臣明彦,改付標以入之意,敢啓。傳曰,知道。
朴熙晉,以迎接都監言啓曰,今日乃是空日,別茶啖,依例排入之意,敢啓。傳曰,知道。
李眞儒啓曰,以迎接都監草記,勅使回還時,中路問安承旨及開城府·平壤·義州三處別遣問安使,令本院稟旨擧行事,允下矣。平壤問安假承旨,自本院,依例差送,三處別問安使,令該曹差出,竝趁勅使未發前出送,何如?傳曰,允。
又以迎接都監言啓曰,新差軍色郞廳兵曹正郞洪重徵,以親病方重,不得察任云,改差,其代,兵曹正郞朴㻐差下,使之察任,何如?傳曰,允。
又以迎接都監言啓曰,鍼醫蔡光夏,卽爲入送館所,則上勅,與之按脈論證後,以善爲知脈稱讃,仍請命藥,光夏,以明早考方命藥之意,言及出來矣,敢啓。傳曰,知道。
又以迎接都監言啓曰,勅使禮單馬四匹,無弊擇執之意,敢啓。傳曰,知道。
又以迎接都監言啓曰,自前勅使回還時,不設宴享,則中使申謝之事,且有開城府·平壤·義州等三處別問安之擧,而取考戊戌謄錄,則都監啓辭以爲,今番不受宴享,蓋用傳訃勅前例,非出於別爲除弊之意,申謝一款不必爲之,令政院稟處矣。政院啓辭,有中路問安假承旨,自本院差出,開城府·平壤·義州問安使,令該曹,卽爲差出,而其時有依達,今此宴享減除,與前有異,則不必致謝之敎矣。今番亦是傳訃勅使,則中路問安承旨及開城等三處問安使,當依戊戌年例差送,而致謝一款,不爲之似宜,令政院稟旨,分付,何如?傳曰,允。
又啓曰,日昨筵中大臣·重臣所達節損一款語,當合爲一通,書入擧條,而錯認爲兩件事,只以下款一段,先爲啓下,未免疏漏,此雖出於倉卒間,未及點檢之致,而不可無警責之道,當該入侍假注書,推考,擧條改書以入之意,敢啓。傳曰,知道。
上在昌德宮。停常參·經筵。
大妃殿·中宮殿,藥房問安。答曰,知道。
藥房提調臣李台佐副提調臣李世最啓曰,伏未審日間,聖體,若何?寢睡水刺之節,已盡復常乎?前劑入加味調中湯,當盡於今日,依前日定奪,臣等今日率諸醫入診,詳察症候,議定加進當否,而大妃殿氣候,亦復何如?前劑入加減生脈散,當盡於今日,五貼更爲劑入,宜當,王世弟氣候,亦如何?今日入診事,亦已稟定,大殿入診退出後,臣等率諸醫,當爲入診矣,憂慮未已,敢來問安,竝此仰稟。答曰,知道。慈殿氣候安寧,湯藥進御,水刺寢睡如常矣,世弟氣候平穩矣。
朴熙晉啓曰,小臣,館所問安進去下直。傳曰,知道。
兪命凝啓曰,今日賓廳坐起日次,而堂上不齊,不得來會云矣,敢啓。傳曰,知道。
鄭楷啓曰,大司憲未差,執義柳述未肅拜呈辭,掌令徐宗廈,持平金始燁呈辭,掌令李太元,持平尹東洙在外,今日以監察茶時之意,敢啓。傳曰,知道。
藥房再啓曰,臣等入診退出後,與諸醫反復商議,則皆以爲脈度帶數,比前少減,苦口湯劑,有難連進,前劑入加味調中湯,限五貼加進之後,湯藥則姑爲停止,當歸龍薈丸,加犀角一兩·柴胡·辰砂各五錢,繼進宜當云,加味調中湯五貼,卽爲劑入,當歸龍薈丸一劑,亦爲劑入,而王世弟入診後,諸醫皆以爲前劑入古庵心腎丸,連爲進服,湯劑停止爲宜云矣,敢啓。傳曰,知道。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
朴熙晉啓曰,臣承命馳往館所問安,則勅使答以纔送中使,又遣近侍存問,感激之懷,何可勝喩?俺等特蒙德意,好爲經過云矣,敢啓。傳曰,知道。
有政。吏批,判書李光佐奉命在外,參判鄭齊斗在外,參議李明彦進,同副承旨李眞儒進。兵批,判書李肇病,參判金致龍病,參議朴彙登進,參知未差,左副承旨兪命凝進。
吏批啓曰,判書李光佐奉命在外,參判鄭齊斗在外,小臣獨政未安,何以爲之?敢稟。傳曰,只出緊任。
吏批啓曰,卽接宗簿寺牒呈,則正黃翼再,除授後,過限未上來,依例改差,何如?傳曰,允。
又啓曰,卽接禮曹移文,則佐郞崔道文,除授後,過限未肅拜,依例改差,何如?傳曰,允。
以金一鏡爲大司憲,吳命恒爲兵曹參知,趙鎭禧爲兵曹正郞,李光湜爲禮曹佐郞,鄭箕齊爲雲峰縣監,李世德爲舍人,申翊夏爲統制使,洪致中·鄭思孝爲副護軍,李義豐爲副司正,伊川府使梁聖揆仍任事,承傳。
兵曹,以金重器爲左邊捕盜大將。
李眞儒啓曰,新除授捕盜大將金重器,卽爲牌招,命召及大將牌·傳令牌,傳授之意,敢啓。傳曰,知道。
朴熙晉,以迎接都監言啓曰,今日乃是空日,別茶啖依例排入之意,敢啓。傳曰,知道。
又以禮曹言啓曰,自前勅行在我境,如遇節日,則所到處,例有遣官問慰設宴之擧矣。今此回還勅行,正朝節日前,未及渡江,則事當依例擧行,問慰官,令該曹差出,御帖禮單,照例磨鍊下送,何如?傳曰,允。
又以禮曹言啓曰,今此迎勅翌日,仁政殿權停例頒敎事,已爲磨鍊啓下,而取考謄錄,癸未年則因兵曹取稟,有陳賀依前例爲之之命,辛丑年則與常時有異,只行頒敎,而其後大小頒赦,勅使時,事關我國外,曾無陳賀磨鍊之事,今番則何以爲之?敢稟。傳曰,依癸未年例擧行。
又以弘文館言啓曰,本館上番應敎李世德,今日政,移拜舍人,副校理尹游·趙翼命,俱爲呈辭,不爲行公,上番將未免闕直。副校理尹游·趙翼命,竝卽牌招,以爲推移入直之地,何如?傳曰,允。
以副校理尹游·趙翼命,牌不進,罷職傳旨,傳于朴熙晉曰,推考傳旨捧入。
李眞儒,以兵曹言啓曰,今二十日,文臣朔試射日次,而客使在館,不得設行之意,敢啓。傳曰,知道。
朴熙晉,以迎接都監言啓曰,卽者差備譯官來言,中使問安後,以上敎請留,則勅使以加留一日爲答云,二十二日,當爲發行,勅行差退之意,伴送使及三道監司開城留守處,知委之意,敢啓。傳曰,知道。
又以迎接都監言啓曰,卽者差備譯官來言,上勅,上南樓眺望云矣,敢啓。傳曰,知道。
又以迎接都監言啓曰,卽者蔡光夏,以上勅病,論證命藥,雲林潤身丸,方文書出,使差備譯官入傳,則上勅,在副勅房,開見後,謂副勅曰,此藥正爲合當於吾病,歸去後當爲劑服云。且以國王,爲送良醫,診脈命藥,極爲感謝云矣,敢啓。傳曰,知道。
又以迎接都監言啓曰,卽者差備譯官來言,上勅率家丁,上山亭眺望云矣,敢啓。傳曰,知道。
李眞儒,以宣惠廳言啓曰,頃日備邊司草記中,今春自本廳貸用北漢餉米二千三百七十石,以今秋所捧大同米輸納事,允下矣。近因荐饑,稅入比前大縮,凡百支用,殆不成貌樣之中,又當勅使之疊到,許多供億之費,不但無以措辦,畿甸孑遺窮民,若又督迫,輸納於北漢,則險路往來之際,糜費之端,怨咨之弊,不可不矜念,今此北漢所貸之米二千三百七十石,依戶曹草記定奪,待明秋從便充報,何如?傳曰,允。
領議政趙泰耉箚子,伏以臣垂死之疾,一向無減,今日館所擧動之時,又不得陪從,明當自內成服,而亦末由進參於起居之班,臣罪至此,萬殞猶輕。且念鞫獄,事體重大,而一番開坐,添病歸家,擬俟少間,卽起按治,而一日二日,疾勢增劇,以病廢坐,今已十有八日,臣心之惶悚靡容,固不暇言,而揆以國體,豈不未安乎?右揆之誠心按獄,國人所知,今旣造朝,豈可以年少臺言,引爲嫌,終不復當鞫事之理哉?今臣病狀,旣無一分强起之勢,右揆復事撕捱,趁不開鞫,則獄事淹延,將不得收殺於歲前,豈非可悶之甚者乎?伏乞聖慈,憐臣病勢之危苦,復念鞫事之遷就,亟遞臣職,俾得安意將息,仍勉右揆,如前按治,以了鞫獄,國體幸甚,私分亦安,臣無任惶悶悚蹙之至。取進止。答曰,省箚具悉卿懇。有疾未參,別無所損,卿其安心勿辭,速了鞫事,以副予日夕虛佇之望,仍傳曰,遣史官傳諭。
康熙六十一年壬寅十二月二十日午時,上御熙政堂。藥房入診入侍時,提調李台佐,副提調李世最,假注書權扶,記事官申致雲,記事官尹容,醫官李時聖·方震夔·吳重卨·李時弼·權聖揆·玄悌綱·許信·金漢齡·崔德齡。提調李台佐進伏曰,日氣陰冷,聖體,若何?上曰,無事矣。大妃殿氣候,若何?上曰,安寧矣。中宮殿氣候,何如?上曰,無事矣。王世弟氣候,何如?上曰,平穩矣。
李台佐曰,前進湯劑,當盡於今日,使醫官診脈後,湯劑與丸,當更爲議定當否,而臣等,亦欲瞻望玉色矣。上曰,唯。
李時聖診曰,脈候左右度數,比前則數,氣頗減矣。
方震夔曰,脈候左右三部沈微中,猶帶數氣,而比前頗減矣。
李時弼以下諸醫之言,略同。
李台佐曰,醫官皆云,感氣頗減,而脈猶帶數,當其少愈之際,湯劑及丸藥,尤當逐日進御,而歲時臨迫,苦口之劑,有難連進,以是伏悶矣。更使首醫仰瞻玉色,何如?上曰,唯。
李時聖曰,玉色帶紅矣。
副提調李世最曰,臣於十年前,嘗瞻日月之光矣,今於前席,復覩威顔,則玉色之和腴,一依前昔,曷勝欣幸之心哉?
李台佐所啓,兩西十年荐飢,民力已竭,而又當勅行狎到,冠蓋織路之日,飢困顚連之民,奔走供給,決無支保之理,言之及此,誠可於悒,不可無別樣顧恤之道。凡係擾民役民之事,與各營各邑,各項貿易及科外徵歛之規,竝卽革罷,至於今年,歲時饋問朝紳一款,亦姑一切停止亦宜,令政院以此意別爲下諭於兩西道臣,使之嚴飭擧行,以示朝家軫恤之意,而大小別星所帶騶率,亦令依前定式,申飭以除一分之弊,何如?出擧條上曰,依爲之。
又所啓,秩高醫官等,曾於先王朝,十年待令於差備,勤勞甚多,卽今亦頻頻入診待候,不可無酬勞之典。而先朝有醫官金有鉉·崔聖任·柳瑺等,不拘年限於守令之敎,今亦依金有鉉等例,擇其中筋力之不至衰敗,人物之可合守宰者,不拘年限,注擬於守令之望,實合激勸之道,都提調趙泰耉之意,亦如此,故惶恐敢達。出擧條上曰,依爲之。
又所啓,今年災荒,八路同然,三南·兩西,尤爲慘然,而中外蓄積,枵然一空,前頭賑濟之策,極爲渴急矣。當此無前之凶歲,發遣御史,蕫察賑事,有不可已,預爲抄選,始以暗行發遣,使之廉察守宰能否民間疾苦,及其出頭後,仍又監視賑政,慰撫安集,宣布德意,而人才之沈屈者,亦令搜訪書啓,以爲次第調用之地,誠合事宜,竝令廟堂稟旨擧行,何如?出擧條上曰,依爲之。
又所啓,近來綱紀日頹,廉恥都喪,中外官吏之能淬勵自飭者甚少,當此飢荒之歲,若不申明贓汚之律,孑遺殘民,尤無以支保,不可無別樣懲勵之道。來春繡衣廉問時,兵水使·守令·察訪·邊將貪汚一款,各別詳察以啓,隨其現發,依法重勘,斷不饒貸,分付兩銓,另爲收用廉謹之人,俾爲激勵頹俗之地,何如?出擧條上曰,依爲之。
又所啓,關節之禁,曾在先朝,累度申飭,而謬習因循,未易猝變,外方閫帥守宰之不能守法,多由於關節之弊,不可不更爲申明,自今以後,一依先朝禁令施行,而許令臺閣,隨聞論啓事,申飭,何如?出擧條上曰,申飭,可也。
又所啓,西北守令,多以武弁差送,故邊民,思得文官之爲守宰,蓋廉雅慈惠之政,武臣遜於文臣故也。卽今西北飢荒,民不聊生,間間以文臣侍從中差遣,以爲鎭撫蘇安之地,且令審察關防形勢,邊上物情,歸奏朝廷,隨便施措則好矣。昔先正臣李珥,亦以間差文臣,彈壓隣邑之意,疏陳於宣廟朝,故判書臣李植,當仁廟朝,亦有乘障自効之請,其不擇夷險,爲國効力之意,誠爲今日年少文臣所可法者,以此意,分付銓曹,以三司出入人,間間差送西北守令,何如?出擧條
李世最曰,文有不如武者,武有不如文者,此不在文武,惟其人賢否而已。然,人情之思文官,爲守宰者,蓋以文官中,素多廉謹慈惠之人,提調之所達,誠以此也。上曰,依爲之。
李台佐曰,今日國事,實有萬萬危急者,國家以民爲根本,以財爲用度,而以言乎財,則惠廳·地部,俱皆蕩竭,一年用度,尙不能支過,重以客使,又將疊到,京外蓄積,旣如是枵然,實不知所以爲計。至於民事,則殆甚於財竭,十年荐飢之餘,又仍賦役之煩重,日日流亡,村落多空,而朝家所以撫摩安保之策,未見其大慰民情者,民無恒心,無所不爲,相聚爲盜,漸難禁止,財之竭,旣無餘地,民之窮,又無餘地,國勢之危綴,朝夕難保,國亡之後,寧有可言者乎?政宜及此時,君臣上下,惕然改念,思所以汲汲救得,斷不可緩也。今若因循玩愒,無所猷爲,財竭民窮,更加一層,則雖復痛悔,決無所及,況今西虞方大,萬一有防守兵革之警,則土崩瓦解,當在目前,此將奈何?古人有比國事於燕雀處堂之危,以棟宇將焚,不知火之將及爲歎,今日之危殆,奚特將焚而已?然而聖上,旣無惕然奮發振作大有爲之擧,群下又復恬然玩愒,無竭誠盡職之効,狃安如此,此爲亡國之擧也。殿下試看前史,民窮如此,邊憂又如此,而泄泄沓沓,無所施爲,則將以其時爲何如耶?後之視今,亦將如斯,此臣所以痛歎也。傳曰,殷憂啓聖,多難興邦,此誠殿下啓聖興邦之一大會也。聖上如欲有爲,則一分救得之策,只在於大聚人才,大節財用,大寬民力而已。人才固不可多得,而天生一代之才,足了一代之事,苟能誠心訪求,則草野之間,安知無可用之才,而草野,何暇言也?朝家任用之臣,上自大臣下至庶僚,皆能聚精會神,憂國事如家事,念民事如己事,則士不外求,而亦可見實効,殿下何不別樣儆飭,諭之以艱虞,責之以盡瘁,使之壹意國事耶?大節財用,臣之前後陳達,不啻煩複,已蒙體念之敎,廟堂亦當商確節省之道,而至於大寬民力,亦在人君,至誠愛民,如保赤子,寧有爲人父母,見赤子之倒懸,不思所以解之耶?先儒曰,一命之士,苟存心於愛物者,必有濟,況殿下爲民父母,斯民之苦樂忻戚,都在人主之一心,苟殿下一念憂民,常若目見困頓顚連之狀,玉食不甘,丙寢不安,夙宵耿念,未或少忘,則八域生靈,擧將蒙其澤矣。伏願聖上,竝爲一一體念,而不但體念,必以實心行實政,俾有實効,實宗社生民之福也。仍流涕嗚咽以陳。上曰,當體念焉。
又所啓,臣頃於筵席,以左議政崔奎瑞,吏曹參判鄭齊斗召還之意,有所仰達,得承體念之敎矣。奎瑞則恬退自靖,久係時望,齊斗則學術高明,識慮過人,俱合進用於今日,而殿下,尙無別樣敦召之擧,雖緣聖候,連在靜攝,客使又將壓境,未遑於此等事之致,而其在下情,不任抑鬱,敢此更達。上無發落。
又曰,臘藥封進,當在今日,而世弟宮入診後,亦當與諸醫,議藥以進,以此退出事,敢達。諸臣,以次退出。
上在昌德宮。停常參·經筵。
朴熙晉啓曰,宰臣陽平君檣,館所問安進去,下直。傳曰,知道。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
朴熙晉啓曰,陽平君檣,馳往館所問安,則勅使答以爲,早遣宰臣下問,不勝感激云矣,敢啓。傳曰,知道。
又以弘文館言啓曰,本館上番闕直,事體極爲未安,副校理尹游·趙翼命,昨日違牌,旣有只推之命,更爲牌招察任,何如?傳曰,允。
李眞儒,以工曹言啓曰,本曹郞廳六員內,佐郞徐命杰,迎接都監郞廳差下,正郞李夏英內工曹進,佐郞朴光秀分工曹進,佐郞李馨老居中見遞,曹中無故行公者,只有正郞李翼齡·成孝錫二員。當此本曹多事之日,甚爲苟簡,李馨老居中之代,不待大政,卽令該曹後日政差出,何如?傳曰,允。
朴熙晉啓曰,以副校理趙翼命,牌不進,罷職傳旨。傳曰,推考傳旨捧入。
任舜元,以迎接都監言啓曰,勅使回還牌文,以二十二日卯時書出,爲先發送之意,敢啓。傳曰,知道。
朴熙晉,以迎接都監言啓曰,今日乃是空日,別茶啖依例排入之意,敢啓。傳曰,知道。
任舜元,以宗簿寺官員,以提調意啓曰,行韓山副正澳嫡子櫟及良妾子楔等,明年年滿十五歲,依例付職事,呈單本寺,故取考各式年璿源錄,則櫟等名字,俱不載錄。莫重璿錄,如是慢忽,殊無嚴明事目之意,行韓山副正澳,不可無警責之道,從重推考,其子櫟等,雖未入錄於璿錄中,旣已年滿,且載於譜略,此亦可考之一端,櫟等,依他例授職,何如?傳曰,允
又以迎接都監言啓曰,明日勅使回還時軍令,初二吹,則不書時刻,三吹,以巳時書出矣,敢啓。傳曰,知道。
又以迎接都監言啓曰,勅使回還路程記書出,而二十二日過弘濟院站,碧蹄止宿,發京第十一日,當到義州,以此分付伴送使·京畿·開城府兩西監司處,何如?傳曰,允。
又以迎接都監言啓曰,勅使回還時,弘濟院,以過站磨鍊,則大臣承旨,不爲出往之意,言于通官,則答以別無出往之事云矣,敢啓。傳曰,知道。
又以迎接都監言啓曰,今日勅使以下元禮單及都求請,依例入給,則兩勅以爲,各樣物種,竝爲折銀以給云,而以其有弊,措辭防塞,則不爲順受,半日相持,而末終以爲各樣物種,雖不能一一折銀,其中白綿紬黑角馬鞍,則全數折銀,白木則折半折銀以入云,彼旣發說之後,終難一向防塞,而此亦近年已行之規,故依其言白綿紬等四種,折銀以給之意,敢啓。傳曰,知道。
持平金始燁·獻納權益寬啓曰,請逆魁昌集·頤命,竝令攸司亟行斬屍,明正典刑。答曰,勿煩。
獻納權益寬啓曰,請門黜罪人兪崇,極邊遠竄。請淸河縣監李保命,削去仕版。措語竝見上頃年金春澤,締結匪類,情迹陰秘之狀,國人之所共指,有識之所竊憂,謀害世子之說,至發於辛巳鞫囚之招,而伊時大臣禁堂,無非春澤血黨,故掩置而不問,終使之死於牖下,可勝痛哉?春澤諸弟,皆鍾梟獍之性,沿襲凶逆之謀,普澤家聚會謀議之說,旣發於睦虎龍招辭,雲·民輩主張行藥之語,且出於盛節結案,及乎民澤之抵書,索銀於明翼也。其兩弟同坐裁書之說,又出於李龍錫之口,甚至婦女,亦且預聞凶謀,普妻書中,炊飯易熟之語,現發於喜母之書,其闔門,罔不染惡情形,隨處綻露,而祗緣雲·民兩賊,惟均鍾厲邢·錢,諸凶效死抵賴,終不能取服正法,快擧常刑,神人之餘憤未洩,宗社之深憂尙在,可不懼哉?噫,餘孽未除,故智益深其搖毒,自防繼踵,闖發事勢之所必至,此頃日鞫囚招中,諸澤爲國家深憂之說所以發,而猶且任其自在,布列京輦,將何以逆折奸萠,破散陰謀也哉?日者諫臣,以此疏陳,而終靳明白允兪,輿情之憂鬱,久而靡已。請金春澤諸弟子姪,一倂絶島定配,以除禍根。宇寬之子再興,尙未捕獲,該廳之不有朝令,不曾盡心購捕,已極可駭,而器之之子鳳馨,稱以自盡,深有可疑者,孥籍命下後,越四日鳳馨病斃云,而旣非溝瀆自經,只云哀毁自盡,臣未知莾操家兒,有辦滅性之孝志耶?況其親屬之宰隣邑者,替當檢驗,則屍身之眞贋,奸情之有無,顧何足以憑辨乎?以此人皆指疑,流言播傳,有不勝其噂沓,昔者明璉之子沇,何等蟣虱之微,而逃入異國,終致丁卯之變,況彼闔族謀逆之鳳馨,素稱驍健之再興,若終不獲,則臣恐楚國君臣,且苦兵者,不幸而近之矣。請懸千金之賞,購兩人之蹤,快正王法,以除後患。答曰,勿煩。
持平金始燁啓曰,請門黜罪人李喜朝,極邊遠竄。請亟寢遠竄罪人閔鎭遠放釋之命,仍令極邊遠竄。請故承旨金普澤,追奪官爵。請令王府,亟擧舜澤收孥籍産之典。請庭請議罷時卿宰以下及三司諸人之合辭唯諾者,竝遠竄。請前正言金礪,極邊遠竄。請前典籍李星彩父子,竝遠地定配。措辭竝見上卽者全羅道麗水廢縣民人等,呈狀于本府,觀其狀辭,則以爲古有麗水縣,而中間設水營於其地,廢其縣,隷於順天府矣。及夫水營移鎭之後,因循至今,積久弊生,水營則謂其舊鎭之地,一應雜役,依前侵督,順天則謂其所屬之民,諸般賦歛,刻期徵捧,一方之民,介於其間,兩處責應,不勝支當,且其地距本府絶遠,幾至二百里,而其間又有涉海之險,故官家徭役,無以趁期責應,閭里怨冤,未能登時赴愬,贏糧往返,動經旬日,而營府所屬,恃其公門之隔遠,侵虐徵索,罔有紀極。至於窮春分糶之時,則水營與本府,互相推諉,莫肯擔當軫恤,故一隅頷顑之民,未沾斗升之惠,民人之刻骨呼冤,積有年所,曾前上言于駕前,亦爲呈訴於備局,欲依順興·英陽·慈仁等邑例,還復舊縣,而如其不然,則令左水營兼察,如喬桐·甕津等例,以爲歸屬一處,欲免兩衙門侵徵之弊,而只緣本官之不欲分割,行査之際,每致沮格,故今又呈訴,冀得上徹。蓋民人之酷被兩處科徵,未受荒年還穀,實是他邑民所無之弊,則其所稱冤,誠爲矜㦖,其在一視之政,不可無軫恤之道,請令廟堂依民願從長變通,以舒一方倒懸之急。臣伏聞,昨日筵中重臣,以醫官勿拘年限,注擬守令事,陳達蒙允,臣聞來不勝慨然。夫守令年限,自是金石之典,卽今文武蔭官中,筋力不衰,才具可合者,豈無其人?而不得注擬於外任者,誠以成憲不可撓改也。柳瑺事,不過先朝一時特恩,且其保護之功,非他醫之比故也。近日諸醫之多年待令於差備者,旣是職分內事,亦非一二人獨勞之功,設有可賞之勞,增其資級,厚其廩料,亦足矣。今爲二三醫官,壞祖宗金石之典,成命之下,物議譁然,請還收醫官勿拘年限注擬守令之命。安山郡守李喜聃,行己麤,爲世所指目久矣,累爲惠郞,鄙瑣之事,吏胥代羞,連典饒邑,貪汚之狀,人皆唾罵。試以公州時事言之,稱以獄修理,以奸吏李姓人,別定該色,每統各捧錢五兩,所捧無慮累千貫,而去處終不分明,綿田災三百結,初不分給於民間,收捧米錢,盡歸私橐,而及夫國恤之後,欲掩其跡,托以防納於雜費所用,而所謂雜費,元無防納之事,更爲徵捧於民戶,傳說狼藉,怨謗載路。其他不法之事,虐民之政,不一而足,難以毛擧。如此之人,不可畀之以凶歲字牧之任,請安山郡守李喜聃,罷職不敍。答曰,不允。末端兩件事,依啓。
領敦寧魚有龜上疏,伏以臣頃當屛蟄郊坰之日,實無一分冒進之勢,許久撕捱,積罪如山,而聖度寬假,終靳譴罰,惶隕悶蹙之中,伏聞聖候未寧,在外下情,倍切驚憂,他不暇顧,馳進輦下,席藁待勘,反承恩旨,急於承候,冒受命召,繼伏見三疏之批,則至以被誣,予已知之爲敎,溫綸炳煥,字字昭晣,非但臣之冤誣,得以快雪,實仰聖鑑之明,如日照臨,欽歎感泣,不知死所,而第臣危怖之餘,情地臲卼。且於諫臣疏中駭怕之斥,悚懍久而未已,而不但臺疏未下批之前,陳辨未安,又以靜攝中瀆撓爲懼,仍因泯默,訖至今日,反顧循省,愧恧冞切矣。忽於意外,遽承摠管新除之命,而動駕迎勅,在於今曉,在臣分義,固當竭蹶趨謝,而念臣見方待罪,軍門將任,與摠管之職,互有妨礙之端,蓋其職係禁密,凡於夜巡陪衛之節,自多難便故也。是以,前後居將任者,不得兼帶,已成規例,而前判書臣金錫衍,在本廳將任時,累以此陳疏乞遞,輒蒙先朝之許副,則臣之不可暫帶於此,益較然矣。伏乞聖明,俯加諒察,亟命遞改臣摠管之任,無致侍衛窘觖之患,不勝幸甚。臣於昨夕,冒上此疏,仰請處分,則臣與庶僚有間,且臣所辭,亦出於援例祈免,而喉司無端退却,終不得上徹,此莫非臣疲劣見輕之致,而揆以事例,亦未前聞,則國體之虧壞,自臣身始。臣於此,難進之端,又復添加,卒至公私狼狽,益不勝惶懍死罪,臣無任屛營祈懇之至。答曰,省疏具悉卿懇。諫臣侵斥,語欠和平,何足掛齒?須體至意,安心勿辭,速出行公。仍傳曰,遣史官傳諭。
上在昌德宮。停常參·經筵。
下直,魚游澗僉使金時鏡。
大殿·世弟宮除服後,政院·玉堂單子問安。答曰,知道。大殿,朝廷二品以上·六曹單子問安。答曰,知道。大殿,藥房問安。答曰,知道。
任舜元啓曰,小臣館所問安及自上不得郊送之意言及事,進去下直。傳曰,知道。
鄭楷啓曰,大司憲金一鏡·掌令李太元未肅拜,執義柳述呈辭受由,掌令徐宗廈·持平金始燁呈辭,尹東洙在外,今日以監察茶時之意,敢啓。傳曰,知道。
朴熙晉啓曰,吏曹郞廳來言,臺諫有闕,政事何以爲之?取稟。傳曰,過國忌後爲之。
傳于兪命凝曰,今下弓矢,魚游澗僉使金時鏡處,給送。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
任舜元啓曰,臣承命馳往館所問安,又以傳訃勅使回還時,無餞宴之前例,且與除服相値,不得郊送,心甚觖然之意,令差備譯官傳于勅使,則答以爲,俺等來此,多蒙盛待,豈敢更望郊送之禮耶?但俺等還歸後,新皇帝若問貴國接待節次,俺等以國王親送,仍爲皇帝問安之意歸告,則皇帝必以爲喜,而國王,若不郊送,則當以何辭歸告乎云云。臣更以我國,只守禮文,與前例,旣不設餞宴,則曾無郊送之例,故郊送一節,初不磨鍊云,請受回答,則勅使以爲,連遣近侍中使下問,不勝感激,郊送一款,歸國後,皇上若問,則郊外旣已親迎,館所又爲來臨,國王郊送,則俺等使之停止之意,回告云矣,敢啓。傳曰,知道。
兵曹口傳政事,以柳綏爲副司果。
朴熙晉,以迎接都監言啓曰,今日乃是空日,別茶啖依例排入之意,敢啓。傳曰,知道。
又以迎接都監言啓曰,卽者首譯來言,例爲密贈銀,一大通官九百兩,二大通官七百兩,次大通官二人,各二百兩,依戊戌謄錄,以此數入給,則一大通官以爲,自前一大通官所給,乃千金,而雖以戊戌謄錄爲言,有非所望,二大通官以下,亦皆有不足之意。首譯,以戊戌謄錄之外,決難加給之意,累次爭執,而終不順受,首譯,當載持隨往,觀勢入給云矣,敢啓。傳曰,知道。
朴熙晉,以迎接都監言啓曰,勅使以下各樣別求請之物,次第入給矣。上勅,鳥銃三柄·長劍二柄·加時木四條·瀟湘八景綃屛一坐·人物山水綃屛一坐·貂皮一百令·咨文紙一百張·倭菱花三軸·霜華紙二十卷·布目紙五軸·桃花紙一卷·黃菊紙一卷。副勅,鳥銃三柄·長劍二柄·加時木四條·瀟湘八景綃屛一坐·人物山水綃屛一坐·貂皮一百令·咨文紙一百張·倭菱花三軸·霜華紙二十卷·布目紙五軸·桃花紙一卷·黃菊紙一卷·四書一帙。大通官等,鳥銃各二柄·斜笠各一部,二大通官,加時木四條,次通官等,加時木四條·長劍各一柄·綃屛一坐·斜笠各一部入給之意,敢啓。傳曰,知道。
又以迎接都監言啓曰,卽者勅使離發館所出去矣,敢啓。傳曰,知道。
又以迎接都監郞廳,以右議政意啓曰,勅使,駐轎於迎恩門前,使大通官,傳于臣曰,國王接待備盡,不勝感激云,而仍令臣等過去時背立,大通官,又以國恩甚重之意,縷縷致謝而去矣,敢啓。傳曰,知道。
又以迎接都監言啓曰,勅使到沙峴底臣等所立處,使差備譯官送言背立而過,大通官·次通官,皆下馬致謝而去矣,敢啓。傳曰,知道。
李眞儒,以宗簿寺官員,以提調意啓曰,本寺,本來淸寒,不成貌樣,此實通朝之所共知者也。他無容手之處,只以羅州·海南·珍島·康津·靈巖等邑若干漁稅,補用萬一矣。不意今者,牟利之輩,瞞告宮房,上項收稅處,有若無主空閑之地,致有折受之擧,本寺方在萬分難支之境,又失此如干收稅,則決不可一日支保,所關甚大。且在先朝軫念折受之地,無端見失,不但冤悶,事體亦涉未安,此必陳告輩,全沒本寺所屬之實狀,誣罔橫占之致,非特本寺之尤難成樣,先朝恩賚之意,亦將歸虛,其在朝家優恤本寺之道,不可不劃卽變通,羅州等五處,令本寺依前收稅,以爲淸寒衙門支撑之地,何如?傳曰,允。
兪命凝,以兵曹言啓曰,新除授禁軍別將南泰徵,時無加資之命,何以爲之?敢稟。傳曰,特爲加資。
朴熙晉,以實錄廳郞廳,以摠裁官意啓曰,三房堂上沈珙,違牌坐罷,其代以兵曹參知吳命恒差下,郞廳李承源,身病甚重,今姑改差,其代以前佐郞柳壽垣差下,竝牌招察任,何如?傳曰,允。
李眞儒,以備邊司言啓曰,兵曹判書李肇,都目畢政後,以本職及金吾兼任辭免事陳疏,時未下批,中間雖因勅行郊迎之節,出仕行公,至於本曹開政等事,稱以疏批未下,一不擧行。而過勅後,則又欲引入云,當此憂虞溢目國家多事之日,雖有大段難安之事,本不當引嫌圖便,況其辭疏,不過大政後例讓之事,身爲本兵之長,此時必欲辭免,殊涉無義,且祿都目政事,必於數日內爲之,許多人員,可以趁歲前受料,兵曹判書李肇,卽爲牌招察任,俾無機務積滯之弊,何如?傳曰,允。
又啓曰,因備邊司草記,兵曹判書李肇牌招事,允下,而今已夜深,待明朝出牌之意,敢啓。傳曰,知道。
刑曹判書金演疏曰,伏以臣,猥膺接伴之任,今將隨勅西下,竣事復命,當費一朔,且臣疾病甚痼,衰朽益甚,而不敢言私,扶策登程,中路顚仆,勢所必至,還朝遲速,有未可知。而顧臣所帶本職,係是詞訟劇地,一日曠廢,貽害甚大,近以長官之有故,曹務積滯,委屬可慮,而臣之仍帶往返,決知其未安,其在朝家事宜,亦不可無變通之道,敢此臨發陳籲,冀賜處分。伏乞聖明,亟許遞改臣職,回授無故之人,使獄訟毋滯,國事幸甚。且臣有私懇之萬分切至者,槪臣四代丘墓,在於海西白川地,而係官于朝,曠闕省掃,已至卄餘年矣。臣今年迫七耋,死亡無日,若失此會,則將有無窮之限,格例所拘,雖不敢直請由暇,擬於竣事歸日,便道作行,歷掃墳塋,計其程途,不至迃回,而臣之至願,庶可獲伸矣。臣忘其僭猥,竝此附陳於疏末,臣不勝惶隕主臣之至。答曰,省疏具悉。卿其勿辭歷省焉。
兵曹判書李肇疏曰,伏以臣之向者承命,是豈因緣久據之計哉?怵迫分義,黽勉乍出者,只以六月大政之遷就至冬,關係國體,實爲寒心,臣誠愚妄,不自揣量,罔恤公議,冒當重地,都政纔已完行矣,區區自劃者,自此可以得伸矣。三度加由之命,又出常格之外,臣憮然失圖,罔知攸措,仍念臣之曩日所遭,其所指斥者,乃曰不思自靖,因仍蹲冒,追思至今,愧汗在背,是誠淸朝之羞恥,士夫之僇辱,一經此題目,汚衊已極矣,雖決東海而注黃河,顧何以湔滌哉?噫,朝象潰裂,論議竸出,疑謗先起,迫蹴隨至,今日銓衡之地,夫豈有一分可係戀者?而迫於事勢,遲回數月,末終顚沛,追悔莫及,今臣所處與前任等耳。於彼僨敗,於此仍冒,決是廉義之所不敢出,若又淟涊貪戀不早自處,則是誠不免爲全然放倒之歸,人之詆斥,必有甚於前日者,臣更以何辭而自解耶?其不敢復出,久已決矣。情勢窮蹙,更無轉動之路,聖候愆和,中外憂遑,候班連設,而縮伏不敢進參,闕禮之罪,已自難逭。且日昨臺臣之疏,以停鞫行雜科設大政,論斥非常,臣待罪金吾,雖屬耳。若此兩事,臣亦與有其責,此亦爲難安之一端,玆敢悉暴衷懇,仰瀆宸嚴。伏乞聖明,俯賜諒察臣決無可進之勢,將臣本兼諸任,一倂鐫改,仍治臣罪,以安私分,不勝萬幸,臣無任屛營祈懇之至。答曰,省疏具悉。卿其勿辭,從速察職。
二十二日午時,上御熙政堂。諸承旨持公事,玉堂召對入侍時,左副承旨兪命凝,同副承旨李眞儒,侍講官尹游,檢討官李顯章,假注書南泰慶,記事官申致雲·尹容。兪命凝進讀平安監司狀啓,正刑罪人頭手足,終到官埋置事,罪人洪聖疇到配後安接事,開城留守狀啓,屠牛犯禁人等定配事,竝踏啓字。李眞儒進讀江華留守狀啓,長寧殿祭官分差事,開城留守狀啓,謀逆罪人盛節等家舍財産,府內訪問無有事,咸鏡北道兵使狀啓,軍器點閱,慶源府使朴昌悌等褒賞事,竝踏啓字。宗簿寺草記,羅州等邑收稅處,依前令本寺收稅事。上曰,允。尹游進讀綱目宋紀,自夏五月,宋江州剌史桂陽王休範,擧兵反,止魏建安王陸馛卒。李眞儒曰,上番畢讀,使下番讀之,何如?李顯章,讀自宋元徽三年,止魏詔工商賤族有役者止本部丞。李眞儒曰,此卷,五胡之際,無可陳文義矣。諸臣各掩卷。兪命凝進伏啓曰,日昨,以儒生頒柑事,藝文提學李肇牌招入來之後,因藥房提調李台佐所達,以公除後退行事定奪矣。今公除已過,似當卽爲擧行,而明日乃國忌齋戒,再明則正日也。藝文提學,以何日牌招乎?上曰,二十五日牌招。又所啓,列聖御筆賜給單子,入啓已久,而尙未點下,必速爲點下然後頒賜之事,可以擧行矣。上曰,依爲之。李眞儒所啓,大司憲金一鏡,向因人言之罔極,胥命金吾門外,而自上再下勿待命之敎,一鏡,縮伏累日,最後始乃陳疏,而以其所遭人言見之,則其所自辨之語,宜不止此,而今其疏語,只自引咎而已,其意蓋不欲推助風波也。一鏡病痛,雖在於麤疏,而其爲國之忠,實有過於人者,當此艱虞溢目,位著不備之時,一鏡,以任用之臣,久未承批,一向退伏,自上速爲下批,仍爲牌招,使卽行公,似或得宜,故惶恐敢達。上曰,依爲之。諸臣,以次退出。
上在昌德宮。停常參·經筵。
成宗大王忌辰,齋戒。
兪命凝啓曰,大司憲金一鏡,掌令李太元未肅拜,執義未差,掌令徐宗廈呈辭,持平金始燁,實錄廳入直,尹東洙在外,今日以監察茶時之意,敢啓。傳曰,知道。
又啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
又啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
吏曹口傳政事,實錄兼春秋,吳命恒·柳壽垣。
兵曹口傳政事,副司果,柳壽垣。
又以備邊司言啓曰,祿都目政事,必於數日內設行,而後可以趁歲前頒料,而前頭連有事故,開政之日絶少,不可無變通之道。在前如此之時,雖値國忌與齋戒,亦有開政之規,祿都目政事,今明日內擧行之意,分付,何如?傳曰,允。
又以備邊司言啓曰,當此朝家多事本司堂上不備之日,戶曹判書李台佐,以兼帶藥院提調辭免事,陳疏未下批,今日本司之坐,終不進參,已涉未安。況地部酬應甚繁,尤不當引入,卽爲牌招察任,何如?傳曰,允。
上在昌德宮。停常參·經筵。
成宗大王忌辰。
兪命凝啓曰,大司憲金一鏡,掌令李太元未肅拜,執義未差,掌令徐宗廈呈辭,持平金始燁,實錄廳入直,尹東洙在外,今日以監察茶時之意,敢啓。傳曰,知道。
李眞儒啓曰,今日持公事入侍日次,而國忌相値,頉稟。傳曰,知道。
兪命凝啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓,傳曰,知道。
李眞儒啓曰,左承旨任舜元,右承旨朴熙晉,右副承旨鄭楷,今日俱以病不進,三員之一時呈病,殊涉未安,竝卽牌招察任,何如?傳曰,允。
又啓曰,吏曹郞廳來言,因備局草記,祿都目政事,今明日爲之事,命下,而判書李光佐,奉命在外,參判鄭齊斗在外,參議李明彦,方遭服制,今日不得開政云。成命之下,未卽擧行,事甚未安。雖遭服制,軍兵頒料,事係緊急,參議李明彦,卽爲牌招開政,何如?傳曰,允。
有政。吏批,行判書李光佐奉命在外,參判鄭齊斗在外,參議李明彦,左副承旨兪命凝進。兵批,判書李肇,參判金致龍進,參議朴彙登病,參知吳命恒在外未肅拜,左副承旨兪命凝進。
吏批啓曰,判書李光佐奉命在外,參判鄭齊斗在外,小臣獨政未安,何以爲之?敢稟。傳曰,只出緊任。又啓曰,臺諫闕員,今當差出,而擬望之人乏少,外任竝擬,何如?傳曰,允。
兵批啓曰,慶尙右兵使,今當差出,而擬望之人乏少,他道水使及守令竝擬,何如?傳曰,允。
吏批啓曰,兼春秋張斗周,奉命在外,上番兼春秋朱炯离,身病猝重,勢難察任,無以推移入直,竝今姑減下,其代今日政差出,何如?傳曰,允。
又啓曰,卽接繕工監牒呈,則假監役李世成,除授後過限未肅拜,依例改差,何如?傳曰,允。
兵批啓曰,咸鏡北道乾原權管金萬鍾,曾有直赴殿試承傳矣。依前定奪,今姑改差,使之來赴於明春增廣殿試之意,預爲分付,何如?傳曰,允。
又啓曰,世弟翊衛司侍直趙龜命,以身病屢度乞遞,而調理察任題給矣。病勢一向危重,斷無行公之望云。輪直之地,不可等待其差復,今姑改差,何如?傳曰,允。
又啓曰,新除授豐山萬戶梁以昌呈狀內,老母今年七十三,且無兄弟,人子情理,決難遠離赴任云。邊將之親年七十無兄弟者,許遞其任,已有定式,今姑改差,何如?傳曰,允。
以洪廷弼爲執義,柳壽垣爲正言,李世璉爲宗廟令,盧世煥爲平市令,黃命錫爲工曹佐郞,李景說爲宗簿正,張后相爲禮曹佐郞,李廣道爲安山郡守,李世柱·朴㻐爲兼春秋,南泰徵爲宜昌君,櫟爲昌溪令,楔爲銀溪令,李森爲兼訓鍊都正,朴宗榮·林重爲兼五衛將,李弘爲忠翊衛將,李泰壽爲司禦,鄭錫疇爲衛率,沈錥爲侍直,張友斗·柳壽徵爲部將,李思晟爲慶尙右兵使,金鼎相爲蒜山僉使,成弼禹爲文城僉使,崔端爲水口萬戶,金禹爲豐山萬戶,李東苾爲古突山別將,姜釣瑞爲乾原權管,朴弼夢·柳述爲副司果,南泰徵爲副護軍。
李眞儒以義禁府言啓曰,今此勅使在館時,三門把守假都事三員,令該曹預爲差出,習儀時分差之地,何如?傳曰,允。
又以兵曹言啓曰,明日迎勅習儀時,本曹堂上三員,當爲進參,而判書臣李肇,以藝文館提學,有牌招之命,參判臣金致龍,大駕侍衛進去,參議臣朴彙登入直,參知臣吳命恒在外,王世弟陪衛,無他推移之員。依近例假參知差出,以爲暫時陪衛之地,何如?傳曰,允。
朴熙晉,以迎接都監言啓曰,臣泰億連進都監,後勅責應凡事,方爲檢察,而提調李台佐,以藥院兼帶,辭疏未承批,連日不進。昨於召牌之下,亦不應命,客行壓境,明日又當習儀,事多窘急,似當有催促行公之道。令政院急速稟處,何如?傳曰,允。
又啓曰,因迎接都監草記,提調李台佐,以藥院兼帶,辭疏未承批,連日不進,明日習儀,事多窘急,令政院稟處事,允下矣。李台佐卽爲牌招,何如?傳曰,允。
又啓曰,戶曹判書李台佐牌招事,允下矣。闕門已閉,待明朝出牌之意,敢啓。傳曰,允。
又以吏曹言啓曰,今正朝祭及祈穀祭,春享大祭,一時相値,許多祭官,決無推移塡差之路,不得已實錄廳郞廳,儀軌都監郞廳,迎接都監郞廳及分差各差備官,通融差遣之意,敢啓。傳曰,知道。
又以迎接都監言啓曰,軍色郞廳濟用監判官柳載和,身有實病,有難强令察任,改差,其代以司僕寺僉正金道浹差下,使之察任,何如?傳曰,允。
左承旨任舜元疏曰,伏以,臣頃忝藥院,職在保護,凡係醫餌節宣之方,千思百慮,求所以效分寸之益,而惟恐其毫髮之錯誤而有害,區區憂慮之誠,不以其職之已遞,而少有所弛釋矣。昨伏見藥院議藥之啓,定以當歸龍薈丸,爲繼進之藥,臣看來不勝驚惑之至。向臣之在藥院也,醫官中一人,有言此藥之當進,而其時諸醫,頗多非之者,臣以是詢諸方外之通於醫理者,則莫不駭且怪之,以爲用之必有害。蓋以治火之法,若是一時微火,則固涼以解之,而至於積年宿火,則必溫而散之,一有當溫而涼之,則眞陽見損,下元虛冷,陽無止泊,上升爲熱。今此龍薈丸諸料,無非克伐通利之劑,與向所謂溫以散之者,不啻相反,則眞陽之損,下元之虛,此必至之勢也。臣素昧藥理,雖未能的斷其利害得失之果,何如,而醫言之岐,正在於大利害大得失。夫人臣事君,如子事親,親有疾,問諸醫,甲者命之藥,而乙者斥其非,則爲人子者,未有不生疑於甲者之見,而有動於乙者之論者,誠以愛親之情深,用藥之道重,而不能不審愼於是非之間,趑趄於取舍之際,務欲歸於至當,而靡不用極。今臣旣聞乙者之論矣,猶且偏信甲者之見,而不之疑動,則是臣不以子之所以事親者,事殿下也。臣於此,豈無一言以效其微誠乎?仍竊伏念國家之置藥院,所以保護聖躬,則事體至重且大,而議藥之際,多從首醫之意,則首醫之爲任,果何如也?今之爲首醫,不問技術之精粗,唯視資級之高下,循次而進,名之以首,而其實則空疎,尙何望其對證下藥,能盡保護之責乎?竊觀李時聖,術本庸下素無名稱,只以其年老久次,冒居醫首,故凡諸閭閻士夫家有病者,亦不問藥於此醫,以閭閻士夫之所棄。今乃委之以保護聖躬之任,程子所謂委之庸醫者,不幸近之。臣在藥院時,熟知其爲人,狂悖無識兼以忮克,每於御藥議定之際,或有意見之相岐者,則不思從容商確,直加脅勒,至以危怕罔測之說,䈤制人口,諸醫俯首,莫敢誰何。假令其術,有可取者,爲人如此,則其不可委任也,決矣。況竝與其術而無可取者乎?時聖之狂悖自用,非臣一人之言,卽藥院諸臣之所共惡也。臣以爲汰去時聖,擇置首醫然後,議藥乃可爲也。臣愚忠所激,瀆擾至此,惟聖明裁擇焉。臣無激切屛營之至,謹昧死以聞。答曰,省疏具悉。當歸龍薈丸,與醫爛熳商確,議定當進焉。
戶曹判書李台佐疏曰,伏以,臣卽伏見左承旨任舜元之疏,以藥院議藥之啓,當歸龍薈丸,爲繼進之藥,謂之不勝驚惑,又以方外通醫理者,以爲用之必有害爲言,臣看來,不覺惶駭悚慄,措躬無地也。臣本顓蒙,百事不猶人,至於醫理,尤所昧昧。自叨保護之任,惟日夕懍懍憂懼,每於議藥之際,只思博訪廣詢,或恐有一毫錯誤,而今玆龍薈丸議定之日,臣招集多醫,反復問難,則首醫李時聖等以爲,當進此藥,院中諸醫,亦無異議,故臣果以製入一劑之意,有所稟定矣。今者方外之醫,至謂之必有害,承宣之臣,聞而憂之,疏陳所懷,至於如此,莫重御藥,徒信諸醫之言,率爾仰稟,致有方外憂慮之言,臣之矇於藥理,不能盡職之罪,死有餘責,顧何敢一刻冒居於保護之地乎?亟命先遞臣內局提擧,仍治臣罪,以謝公議,當歸龍薈丸,外議旣如此,則不可不更加確議,而進退之承宣,所謂方外通醫理之人,卽命招致藥院,與諸醫,爛熳消詳,以爲取舍停當之地,事體道理,至爲允當。伏願聖上,俯加察納焉。且臣於府啓,還收醫官注擬守令之事,尤有所難安者。前例旣有所據,都提又以此送言,不復思量,妄爲陳請,自陷於爲醫官乖法典之科,臣之觸事憒憒,無以自解,益不勝悚恧俟罪之至。謹昧死以聞。答曰,省疏具悉。卿之意見如是,則與諸醫擇定,勿辭行公。
上在昌德宮。停常參·經筵。
下直,泰安郡守許夔,同福縣監趙純,伐登萬戶李潤。
大妃殿·中宮殿,藥房問安。答曰,知道。
藥房啓曰,日氣近益栗烈,伏未審此時聖體,若何?前劑入加味調中湯,當盡於今日,當歸龍薈丸繼進之意,曾已定奪,而伏承臣台佐疏批,有與諸醫擇定之敎矣。左承旨任舜元疏中所謂方外通醫理之人,卽指任瑞鳳云,招致本院,更與諸醫,反復商確,議定當進之藥,而長陵參奉李公胤,當在直所,亦當招來,一體問議,當歸龍薈丸,今明日內不得劑入矣。大妃殿氣候,亦復何如?加減生脈散,當盡於今日,五貼更爲劑入,宜當。憂慮未已,敢來問安,竝此仰稟。答曰,知道。慈殿氣候一樣,生脈散停止矣。
朴熙晉啓曰,臣與右副承旨鄭楷,迎勅習儀,慕華館進去,下直。傳曰,知道。
兪命凝,以都摠府言啓曰,入直內三廳武禁軍及軍兵等中日習射事,限勅使回還間,啓請姑停矣。旣已回還,今日爲始,當爲中日習射,而迎勅三度習儀相値,不得爲之之意,敢啓。傳曰,知道。
又以都摠府言啓曰,都摠管朴泰恒,迎勅習儀時,左贊禮慕華館晝仕進去之意,敢啓。傳曰,知道。
備忘記,今下弓矢,伐登萬戶李潤處給送。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
傳曰,書題書入。
傳曰,左承旨持此書題,與藝文提學,偕往泮宮,儒生等試取以來。
任舜元啓曰,臣承命,與藝文提學李肇,偕往泮宮,儒生等試取,收券三百二十張以入之意,敢啓。傳曰,科次書入。
李眞儒啓曰,泮製時,大提學持書題出去後,兩館提學,例爲牌招來待,而今番則大提學趙泰億,屢召不進,不得不變通差出。藝文提學,今已承命進去泮宮,則到今命招文衡,有違事體,弘文提學金一鏡,預爲牌招,使之來待賓廳,何如?傳曰,允。
江原監司,以金城等官居日男等五名,燒死囕死事,狀啓,傳于李眞儒曰,燒死人等,命本道恤典擧行事,分付。
兪命凝啓曰,今日賓廳日次,兩司當爲進參,而或在外或陳疏未承批,或呈辭或未肅拜,無一行公之員,除在外及未承批外,呈告未肅拜人員,竝卽牌招,以爲推移入侍之地,何如?傳曰,允。
以持平金始燁,牌不進,罷職傳旨,傳于李眞儒曰,推考傳旨捧入。
傳于兪命凝曰,大臣·備局堂上,後日登對事,分付。
李眞儒啓曰,春帖子延祥詩製述官,今方抄啓,而藝文提學李肇,方以柑製考試,來在賓廳,大提學趙泰億,亦爲待明朝牌招,以爲推移出韻科次之地,何如?傳曰,允。
司諫李眞淳,掌令李太元啓曰,請逆魁昌集·頤命,竝令攸司亟行斬屍,明正典刑。答曰,勿煩。
司諫李眞淳啓曰,請門黜罪人兪崇,極邊遠竄。請淸河縣監李保命,削去仕版。請金春澤諸弟子姪,一倂絶島定配,以除禍根。請宇寬之子再興,器之之子鳳馨,懸千金之賞,購兩人之蹤,快正王法,以除後患。西關鎖鑰,爲任甚重,兵使尹五商,素蔑才略,年且衰老,耽戀酒色,日事荒嬉,抛棄戎務,置之相忘,軍情怠懈,莫可收拾。此時此任,決不可付之此人,請平安兵使尹五商罷職。答曰,不允。李保命事,依啓
掌令李太元啓曰,請門黜罪人李喜朝,極邊遠竄。請亟寢遠竄罪人閔鎭遠放釋之命。仍令極邊遠竄。請故承旨金普澤,追奪官爵。請舜澤,令王府亟擧收孥籍産之典。請庭請議罷時卿宰以下三司諸人之合辭唯諾者,竝遠竄。請前正言金礪,極邊遠竄。請前典籍李星彩父子,竝遠地定配。請全羅道麗水縣,令廟堂依民願從長變通,以舒一方倒懸之急。前部將李壽岳,本以凶賊之家臣,憑藉勢熖,多行不義,以累百年前一張文書,謀奪黃州四十里一坪,與民起訟,數次見屈,而及其弘述之爲刑判也,圖得關文,多率無賴,乘轎橫行,脅捧土稅,私囚濫杖,無所不至。其中尤可驚慘者,托以逋稅,拘囚梁姓士人之妻,以致跳越,墮石重傷而死。其兒又失乳繼殞,而壽岳,猶不知戢,聞梁女有色,敢生强汚之計,百般脅喝,其女泣曰,余不能復讐,又何忍辱身?遂自決而死。噫,梁家三母女,因一壽岳,俱死非命,天壤之間,寧有如許慘毒者耶?其時邑民齊訴官門,而壽岳,以有勢力,卒至無事,泉壤幽冤,至今未伸,西土人民,莫不痛惋。請令攸司囚禁壽岳,各別明覈,依律勘斷。南兵使申命仁,性本庸鄙,年且衰朽,前後踐歷,罔非過濫,曾任嶺閫,專事貪饕,家在道內,駄載絡續,一道之人,至今唾罵。及授本職,物情駭惋,到任以後,又踵前習,凡係軍務,漫不覺察,多率猥雜褊裨,一從其言。當冬出巡,到處留滯,許多軍兵,曠日屯聚,凍餒雪中,怨聲載路。如此貪汚昏謬之人,決不可仍置閫任,以歛軍民之怨,以誤陰雨之策。請南兵使申命仁,罷職不敍。新除授執義洪廷弼,時在忠淸道公山縣任所,請斯速乘馹上來事,下諭。答曰,不允。下諭事,依啓。
上在昌德宮。停常參·經筵。
李世最啓曰,小臣與右承旨朴熙晉,南別宮宴享習儀進去下直。傳曰,知道。
兪命凝,以都摠府言啓曰,副摠管驪興君垓,勅使宴享習儀,以侍衛事,南別宮晝仕進去之意,敢啓。傳曰,知道。
鄭楷啓曰,卽者禁府都事來言,今日當爲鞫坐,大臣病患,一樣無減,不得開坐云矣,敢啓。傳曰,知道。
李眞儒以弘文館言啓曰,本館上番副校理尹游,以掃墳事出去,今日召對時,無以備員,副校理趙翼命,方在呈告中,卽爲牌招察任,何如?傳曰,允。
兪命凝,以備邊司言啓曰,頃因濟州牧使崔烷狀請,常賑廳米七千石,分定兩南,趁速入送事覆啓,分付,而日昨筵臣,陳達嶺南分定移轉四千石,勿爲入送以救本道賑資事,令廟堂參酌變通矣。嶺南民事之可慮,與湖南無異,而別餉米一萬石,又令輸送於地部,則濟州移轉之難辦,事勢卽然。賑廳句管羅里鋪別將次知穀物,在於湖南者,此是爲濟州所儲之穀,而濟州水路,湖南比嶺南,又爲稍近,分付本道,本鋪米四千石劃給,仍令別將領其本鋪船隻,運去押付濟州牧,則事勢似爲便宜。且念前後移轉之入送濟州者,其數夥然,而願以窮海絶島,還報實難,以其土産魚藿等物,隨便出送,換貿本米事,曾已定奪,故因年凶移轉入送之年,則本州亦以魚藿出送矣。今此湖南分定三千石羅里鋪所在四千石合七千石,無弊輸致之後,自本州,依定式以魚藿出送本鋪,還作本色事,分付兩南監司處,何如?傳曰,允。
又以禁衛營言啓曰,三番別驍衛五十四名,步軍標下一名,已爲點閱整齊,來癸卯正月初一日,與本營入直別驍衛,依例替代後,舊軍放送之意,敢啓。傳曰,知道。
又以御營廳言啓曰,昨日舊番軍兵賞中日時,前哨部標下寶城軍趙益先,以第二隊軍,當爲當放砲於二貫革,而終擾之中,不能分別,橫放於一貫革,而一貫革監的官本廳出身軍官李世逷,考標先放者還貫之際,誤中其銃丸,直貫腦後,卽致殞命,極爲萬萬驚慘。斂葬等物別爲題給,以示愍恤之意,而事雖出於無情,放砲時不能謹愼之罪,不可不嚴懲。趙益先及監放官隊長敎師,自本廳,竝爲從重決棍之意,敢啓。傳曰,知道。
又以御營廳言啓曰,今此下番馬步軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來癸卯年三月四月當海西五番六番別馬隊,逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳屬海西三番別馬隊五十四名·標下軍一名,已爲逢點整齊矣。來癸卯年正月初一日,與東營入直二番別馬隊替代後,舊軍放送之意,敢啓。傳曰,知道。
又以御營廳言啓曰,本廳來癸卯三·四月兩朔應立中部左司屬全羅右道五哨軍兵,二月二十五日,京中逢點,三月初一日,與前司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳屬中部前司全羅右道五哨軍兵六百七十名內,六百六十七名,已爲點立矣。來癸卯年正月初一日,與左部後司軍兵,當替代後,舊軍放送,而今現忠淸監司狀啓,啓下本廳,則以爲御營上番軍,今月十六日,來到公山境,錦江津軍兵五十餘名,乘船越津,江水猝漲,全船覆沒,二十餘名溺死,五名拯出,故點立時一一憑査,則其中靈光卜馬軍曺貴生·朴六月·金茂長,卜馬軍黃德中等三名。果爲渰死。聞來雖極驚慘,其數不至如狀啓中所陳,而一名則屍體僅得拯出,其餘二名屍體,時未拯出云。分付該道,申飭公山縣,使之期於拯出,而領來軍官·營吏·各邑監色等,不善檢飭之罪,自本廳,雖已懲治,此後則完船渡涉之意,嚴飭地方官,俾無渰沒之患,莫重上番軍兵,不可一時闕伍,其代斯速充定,定色吏罔夜上送事,亦爲分付於靈光等兩邑之意,敢啓。傳曰,知道。
又以備邊司言啓曰,本司武郞廳張斗紹,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
又以備邊司言啓曰,本司堂上,無故行公之員甚少,如賓廳次對,本司坐起,亦無以備員,事甚苟簡。行司直沈檀,副司直吳命峻·李師尙,禮曹參判金始煥,漢城府尹金重器差下,使之察任,何如?傳曰,允。
李眞儒,以迎接都監言啓曰,司僕寺僉正金道浹,都監郞廳啓下矣。卽接司僕寺所報,則世弟宮輦輿窓閤差備進去云,金道浹改差,其代,以平市令盧世煥差下,使之察任,何如?傳曰,允。
又以迎接都監言啓曰,兵曹正郞朴㻐,都監郞廳啓下矣。聞朴㻐,昨日預備兼春秋啓下云,都監劇務,決難兼察兼春秋依例頉下,使之專察都監之任,何如?傳曰,允。
以副校理趙翼命,牌不進,罷職傳旨,傳于李眞儒曰,推考傳旨捧入。
以慶尙監司李廷濟狀啓,迎日縣礪石,限明秋姑減,私奴守命子加邑八里等二名燒死事,傳于李眞儒曰,礪石限明秋姑減,燒死人等,恤典擧行。
傳于李眞儒曰,工匠等役布,依磨鍊逐朔輸入于大嬪房造成所事,分付該曹。
兪命凝,以兵曹言啓曰,本曹佐郞沈周觀,親病甚重,累次呈狀,不爲行公。宿衛重地,不可久曠,佐郞沈周觀,今姑改差,何如?傳曰,允。
李眞儒以實錄廳言啓曰,三房郞廳李廣道外任,代弘文館修撰李顯章差下,使之察任,何如?傳曰,允。
備忘記,傳于李眞儒曰,居首進士任珽,直赴殿試,之次進士安衡,生員李錫祿·李普春,進士李重庚·柳運,生員李瑋,竝直赴會試。
掌令徐宗廈,正言金重熙啓曰,請逆魁昌集·頤命,竝令攸司亟行斬屍,明正典刑。答曰,不允。
掌令徐宗廈啓曰,請門黜罪人李喜朝,亟命極邊遠竄。請寢遠竄罪人閔鎭遠放釋之命,仍令極邊遠竄。請故承旨金普澤,亟命追奪官爵。請舜澤,令王府亟擧收孥籍産之典。請庭請議罷時卿宰以下及三司諸人之合辭唯諾者,竝遠竄。請前正言金礪,極邊遠竄。請前典籍李星彩父子,竝遠地定配。請全羅道麗水縣,令廟堂依民願從長變通,以舒一方倒懸之急。請前部將李壽岳,令攸司囚禁,各別明覈,依律勘斷。請南兵使申命仁,罷職不敍。近年以來,饑饉荐臻,八路生靈之困悴,固己久矣,而至於今歲凶歉,曾所罕有。民心之泮渙旣極,邦本之顚隮無日,臣未知殿下,將何術而使已離之民心,復合旣危之邦本再固也。若非我殿下,留心於損上益下之道,加意於發政施仁之方,大有所振作,則臣恐國事將無稅駕之所矣。目今北使接武,冠蓋織路,兩西及畿甸之民,困於誅求,疲於道路,蔀屋愁恨,亦孔之哀。當此平常無事之時,立視倒懸之困,而不知救解,則及其倉卒警急之日,欲責親上死長之義者,固不難哉?今日之急務,當以收拾民心,爲第一義,而收拾之策,宜莫如省徭薄賦,以紓民力而已。蓋自數年以來,各道道臣及在庭諸臣,以此仰陳,非一非再,而殿下輒令廟堂稟處,故有司恤費,率皆沮格,致令朝家懷保之澤,竟未下究,臣常恨焉。伏乞聖慈,俯察民隱斷自宸衷,亟令諸道道臣,今年災邑之尤甚及之次,等級區別,明春租稅,或蠲其半,或減三分之一,以爲慰悅民心之地。載寧郡守柳萬春,本以庸碌武夫,濫叨字牧之任,莅官以來,無一善狀,鄙瑣之擧,不可殫記,而境內私婢,率置衙中,日夜蠱惑,所言皆從。且與其土豪李姓人,內外符同,大開私逕,賄賂公行,人言喧藉,闔境嗷嗷,怨聲載路。凶歲賑捄之策,不可付之如此之人,以貽生民之害。請載寧郡守柳萬春,罷職。答曰,不允。末端兩件事,依啓。
正言金重熙啓曰,請門黜罪人兪崇,極邊遠竄。請金春澤諸弟子姪,一倂絶島定配,以除禍根。請宇寬子再興,器之之子鳳馨,懸千金之賞,購兩人之蹤,快王法,以除後患。請平安兵使尹五商,罷職。臣於日昨,伏見擧條,因大臣陳達,有前判書洪致中收用之命,臣竊爲之慨然也。夫致中奸侫之狀,當初臺啓,斥之甚嚴,而蓋其平生,善爲依違之態,遂使擧世,皆墮閃弄之術,迹其用心,特一似忠之大奸。況前冬備忘之猝下也,擧國臣民,莫不號泣奔走,而渠方位在宰列,忍能袖手傍觀,終無一言之匡救,末乃受憐凶黨,猥擢八座之崇秩,君臣之分義,掃地無餘,趨附之伎倆,綻露難掩。如此忘君負國漢面胡腸之人,決不可復廁於淸朝搢紳之列,而薄罰未久,遽議甄用,公議愈激,終難置之。請還收洪致中收用之命。麻田,卽畿內弊邑,連値凶荒,民不聊生,而郡守朴守義,本以奸猾之人,專行誅求之政,凡干還上及各樣應納之穀,捧以大斛,分以小斛,除出剩餘,盡爲私用。其剝民肥己之狀,固已萬萬痛惋,而頃於北訃之來到也,先動無根之騷屑,糧米十餘石,汲汲運置於漣川寶蓋山深僻處,以爲先期避難之計,一境之民,因此益騷,汹擾之患,延及隣邑,事之驚駭,莫此爲甚。如此之人,決不可一日置之於官長之任,以貽窮民之害。請麻田郡守朴守義,削去仕版。答曰,不允。末端事,依啓。
行都承旨李世最疏曰,伏以,臣於日昨入診退出之後,與諸醫,反復商議,以當歸龍薈丸進服之意,有所稟定矣。得伏見左承旨任舜元之疏,盛言議藥之失當,臣不勝瞿然悚慄之至。臣忝居藥院提擧之列,於其議藥之際,恐或有一毫錯誤,非不欲十分愼重,而素昧醫理,得失用舍,都不解曉,不得不一聽諸醫之商確停當而已。至於此藥之曾有異議與否,臣新入未及聞知,不能審愼,率爾議定之失,在所難免,右僚旣以此陳疏引罪,則臣何敢獨爲晏然而已乎?伏乞聖明,亟遞臣內局兼任,以安微分,不勝幸甚。臣無任屛營祈懇之至,謹昧死以聞。答曰,省疏具悉。卿勿過辭,從速行公。
二十六日午時,上御熙政堂。諸承旨持公事入侍時,右副承旨鄭楷,同副承旨李眞儒,假注書南泰慶,記事官申致雲·尹容。鄭楷進讀慶尙監司狀啓,謀逆正刑罪人禹洪采左脚,傳示後埋置緣由事,謀逆罪人白望等奴婢田宅,道內訪問無有事,罪人私奴鍾叱山等,巨濟等官到配事,罪人陸次先等,放送年月開坐事,竝踏啓字。李眞儒進讀全羅監司狀啓,珍山僧人,爲虎囕死事,金堤官婢謀逆延坐罪人宇寬子婦,因病致死,檢驗緣由事,珍島·康津·靈光等定配罪人,到配安接事,竝踏啓字。慶尙監司狀啓,延日礪石掘取時,役人燒死事。上曰,恤典擧行,礪石,限明秋姑減。鄭楷所啓,掌隷院,乃詞訟劇地,而堂上只一人矣。近來堂上之員,甚爲苟簡,隷院堂上,每以老病之人差出,故開坐甚稀,詞訟積滯,誠爲可慮。新除授判決事朴澄,身在江郊,老病且深云。朴澄,今姑改差,其代後日政差出,俾無滯訟之弊,何如?出榻前下敎上曰,依爲之。李眞儒所啓,日昨因校理尹游所達,有令政院撰進別諭,頒布各道之命矣。臣等,僅已撰出書入,而今旣累日,尙無啓下之事,必速爲啓下然後,頒布一款,可以擧行矣。上曰,依爲之。又所啓,疏章之未下批者尙多,其中或有未及承批而身故者,或有時移事往,今無可論者,亦有可以令廟堂該曹稟處者,竝近日捧入諸疏,幾至百餘張之多。就其中陳久無用者及令廟堂該曹稟處者,竝皆抄出書入,似或得宜,惶恐敢達。上曰,依爲之。又所啓,臣僚引接,自古帝王之所重也。以我朝列聖故事言之,朝講夕講之規,莫非勤接臣隣之意,實爲後來之龜鑑,而賓廳日次,曾在先朝定式,爲五日一次之規,此可見勤政之聖意也。昨日,乃次對之日,而又多有稟定事,故大臣率諸宰,來詣請對,而殿下不賜引接,有後日登對之敎,群下之心,不勝抑鬱矣。人主接賢士大夫之時多,則其所補益,不爲淺尠。除非聖體不寧,妨於接見之時,則固當頻頻賜對,咨訪治務,而今乃無故有此敎,詩云,朝旣盈矣,會且歸矣,群僚之旣會還散,殊非美事,而亦恐待大臣之道,不宜如是矣。上曰,然矣。又曰,目今時事,憂虞多端,廣廈細氊之上,雖日夕孜孜,講究治道,猶懼其難濟,今乃泄泄沓沓,一任其因循,以至位著殆空,不成貌樣。如金一鏡·趙泰億,俱以疏批未下之故,一向縮伏,不敢行公,使至尊獨憂於上,此豈君臣上下交濟相須之義乎?竝爲趁速下批,使之行公,何如?上曰,依爲之。諸臣,以次退出。
上在昌德宮。停常參·經筵。
任舜元啓曰,小臣與右承旨朴熙晉,議政府望闕禮習儀進去,下直。傳曰,知道。
兪命凝啓曰,大司憲金一鏡未肅拜,執義洪廷弼,持平尹東洙在外,掌令徐宗廈·李太元,持平金始燁呈辭,今日以監察茶時之意,敢啓。傳曰,知道。
李眞儒啓曰,吏曹郞廳來言,守令多闕,政事,何以爲之?取稟。傳曰,明日爲之。
藥房提調李台佐,副提調李世最啓曰,日氣一向嚴凝,伏未審聖體,若何?大妃殿氣候,亦復何如?當歸龍薈丸進御當否,臣等與儒醫及諸醫,反覆商議,則儒醫任瑞鳳,御醫許坫等若干人外,首醫以下諸醫,皆主當歸龍薈丸之議,各執所見,終不能歸一。臣等忝居保護之地,全昧醫藥之理,莫重御藥,有此岐貳之論,而無以折衷完定,疑信交中,惶懼罔措。再昨以招致長陵參奉李公胤,一體議藥之意,啓稟,御醫交河縣監權聖徵,亦自本院,分付上來矣。聖徵,纔已入來,其見,亦以當歸龍薈丸爲當,而公胤則方在直所,未及上來。藥餌之停進,今過數日,臣等固不勝憂悶之至,而其在博詢廣議之道,姑待李公胤之上來,竝爲入診,更加議定當進之藥,宜當。憂慮未已,敢來問安,竝此仰稟。答曰,知道。無事,慈殿氣候一樣,當歸龍薈丸進御當否,與諸醫擇議,宜矣。
兪命凝啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
傳于朴熙晉曰,史官一員待命,騎馬三匹立之。
李眞儒,以弘文館言啓曰,本館下番修撰臣李顯章,以實錄廳郞廳,晝仕出去,而每每草記,殊涉煩瀆,今後則除草記往來之意,敢啓。傳曰,知道。
吏曹口傳政事,實錄兼春秋單,李顯章。
李眞儒,以弘文館言啓曰,本館上番闕直,事體極爲未安,副校理趙翼命,昨日旣有只推之命,更爲牌招察任,何如?傳曰,允。
兪命凝,以兵曹言啓曰,永肅門入直局別將李惟蔓手本內,昨夜閉門後,人定時,自永肅門,不知何許人,負木槽出去,執捉問之,則曜金門入番騎兵權鐵,以爲饑餓所致,欲爲買醬食之,門內所置木槽,果爲偸取,乘昏出來,有此現捉云云,不勝驚駭。永肅門,雖非自外看檢開閉之處,而人定後偸槽出來軍權鐵,令攸司依法處置,同門軍士,不能守直之罪,亦所難免,自本曹從重決棍,何如?傳曰,允。
又以戶曹言啓曰,卽因全羅都事兼海運判官金始鑌狀請,法聖等三倉漕船所載稅穀捧上時,別營一依他倉例,船人執枰事,自廟堂覆啓依施矣。別營乃輦下軍兵放糧之所,本曹郞廳,句管捧給,則非但事體之與他倉自別,以斛捧上,逐名斗給之際,欠縮之數,極其夥多。此亦不可不念,而今爲漕卒之情願,使船人執枰,一任其輕捧,則其所欠縮,必倍於前,若慮欠縮之過多,從輕放下,則殊非朝家廩養之意,亦有軍兵呼冤之端,事勢節節難便,決不可猝然變通,以啓本營無窮之弊。仍前使庫子,執枰捧上之意,分付本道,何如?傳曰,允。
陳慰兼進香正使,礪山君枋,副使禮曹參判金始煥啓曰,臣等,以關係使事者,欲有所稟定而請對,惶恐來詣賓廳,敢以文字仰達。今此康熙喪出,而第四王新立,彼中事情,有難預度,而彼中循例需用,亦不下四五千兩,此皆聚斂於商譯輩私貨矣。今番使行,異於尋常節使,而萊貨與私貸,已盡入去於節使之行,行中員役,皆以空手以往,若無官貨出給之事,將何以收聚銀貨,隨事䌤縫乎?況當彼中有事之時,不給其年年應食之物,則其觸事生梗,勢所必至。臣等非不知國計蕩竭,府藏空虛,而若以空手入去,設有意外周旋之事,實無容手之處,誠甚悶慮。戊戌年皇太后進香時,則事勢與今行有異,而官貨出給,幾至五萬兩,彼人索賂,必不減於戊戌年例,而況此有事之時乎?戶兵曹遺在,雖未知其數幾何,而五軍門·江華等處,亦不無留儲云。酌量各衙門所貯之多寡,分定劃給事,速令廟堂稟處,何如?今番進香方物中,白綿紙·白紙各五千卷,磨鍊啓下,而敢考崇德癸未·順治辛丑兩年謄錄,則癸未年,以五千卷,塡於咨文啓單子中,辛丑年則初書以五千卷,而付紙於五字之上,改以一字。其間必有委折,而我國久遠文書,類多疎漏,博考槐院及儀曹所在謄錄,而終難明白覈出,事在可疑,則五千卷之持去,似爲完備,依啓下當爲持去,而辛丑年例,果是一千卷,則咨文中數爻,將不免相左,而啓下文書,使臣有難擅自擦改。臣意則齎去咨文,作爲二本,一本則以五字書塡,一本則以一字書塡入燕後,使譯舌先探禮部前例,呈納咨文,則似爲完備,故敢此仰達。以兩本啓下齎去之意,令槐院稟處,何如?彼中凡事,專在我國譯舌之善爲周旋,而今行員譯輩,循次充數,故率多初行生疎之類,當此有事之日,設有居間宣力之端,不可不另擇一院中解事人,別爲帶去。譯官金弘祉·李樞,累次往來,熟知事情,至如金慶門,則雖在堂下,而觀其爲人,可合任使,一依堂上例,竝爲別啓請,御營別將鄭纉述,禁軍將申慶汝,方在軍門及宿衛之任,而自前使行曾有啓請之規例,臣始煥以軍官帶去之意,敢啓。傳曰,依爲之。
李眞儒啓曰,副校理趙翼命牌招事,允下,而今已日暮,闕門垂閉,待明朝出牌之意,敢啓。傳曰,知道。
領敦寧魚有龜疏曰,伏以,臣於摠管之任,有不可違例仍冒者,敢陳前例之可據,乞蒙變通,兼暴情地之難安,冀賜照察,而及承批旨,則開釋備〈至〉,慰藉特厚,惶感之極,頌祝雖切,而至於所辭摠管之職,則未有許改之命,臣誠抑鬱悶蹙,不得不復此冒陳焉。夫摠管之於將任,隨處相礙,若就禁直,則凡於夜巡之事,無以親檢,或値動駕,則輒有留都之擧,未參陪衛,事勢所拘,有妨兼帶,故自前居將任而除是職者,竝皆辭遞,而先朝故例,昭然可考,此臣所以備陳前疏,仰請處分者也。今何可苟然蹲據,自陷於越例之科乎?玆敢不避瀆撓,更暴微悃,伏乞聖明,亟遞臣所兼摠管之任,使私分免虛縻之罪,輪直無苟簡之患,不勝幸甚。答曰,省疏具悉卿懇。摠管之任,不宜輕遞,卿勿過辭,速出行公。仍傳曰,遣史官傳諭。
上在昌德宮。停常參·經筵。
鄭楷啓曰,大司憲金一鏡未肅拜,執義洪廷弼,持平尹東洙在外,掌令徐宗廈·李太元,持平金始燁呈辭,今日以監察茶時之意,敢啓。傳曰,知道。
朴熙晉啓曰,今日持公事入侍日次,而引見相値,頉稟。傳曰,知道。
李眞儒啓曰,軍器寺官員來言,今日年終放砲爲之之意,敢啓。傳曰,知道。
兪命凝,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
兪命凝,以備邊司言啓曰,本司堂上,近甚苟簡,行司直沈檀,副司直吳命峻·李師尙,禮曹參判金始煥,漢城府左尹金重器啓下矣。昨日本司坐起,今日賓廳登對時,俱不進參,殊無啓下之意,竝卽牌招察任,何如?傳曰,允。
又啓曰,大臣·備局堂上,有稟定事,來詣請對矣。傳曰,引見。
兵批啓曰,新除授世弟翊衛司司禦李泰壽,與本曹參議朴彙登,婚家相避,而不能覺察,備擬受點,不勝惶恐。司禦李泰壽,今姑改差,何如?傳曰,允。
有政。行判書李光佐奉命在外,參判鄭齊斗在外,參議李明彦進,左承旨任舜元進。兵批,判書李肇進,參判金致龍病,參議朴彙登進,參知吳命恒在外未肅拜,右副承旨鄭楷進。吏批啓曰,判書李光佐,奉命在外,參判鄭齊斗在外,小臣獨政未安,何以爲之?敢稟。傳曰,只出緊任。兵批啓曰,全羅右水使,今方差出,而擬望之人乏少,守令竝擬,何如?傳曰,允。
以李重述爲弼善,鄭思孝爲判決事,金始煥爲戶曹參判,鄭行五爲兵曹佐郞,具命奎爲公山縣監,李敏好爲載寧郡守,黃處信爲麻田縣監,金聖游爲淸河縣監,李世德爲副應敎,西平君橈崇憲,今加嘉德,密昌君樴承憲,今超嘉德,以上加資事。承傳兼春秋單,尹晉。兵批,以李栻爲翊衛,崔道章爲全羅右水使,朴樞爲司禦,柳蓍相爲鎭東萬戶,李承源爲護軍,朴澄爲司直。
鄭楷啓曰,掌隷院,以詞訟衙門,久無長官,以致公務之積滯,新除授判決事鄭思孝,旣已變通差出,卽爲牌招察任,何如?傳曰,允。
朴熙晉,以侍講院言啓曰,來癸卯年正朝世弟宮權停例陳賀時,宮官不可不備員,而新除授兼司書尹聖時,除拜累日,連呈辭疏,尙不出肅,輔德金始㷜,引以情勢不安,連呈辭單,久不行公,兼司書尹聖時·輔德金始㷜,竝卽牌招,以爲備員之地,何如?傳曰,允。
又以吏曹言啓曰,來正月初一日,行長陵正朝祭獻官預差西陵都正煜,稱以下鄕,不爲待令。有職下鄕,自有朝禁,而不爲受由,任意出去,致令莫重受香,幾至愆期,事甚未安。宜有從重責罰之道,而本曹則推考之外,他無可施之罰,何以爲之?敢啓。傳曰,拿推。
又以實錄廳郞廳,以摠裁官意啓曰,三房郞廳,雖曰備員,司書沈埈,受由在外,修撰李顯章,方以本職,入直玉堂,持平金始燁,方在呈告中,正言柳壽垣,時未署經,只有副司果李巨源,無故行公,而多員有故,不但書役塡委,替直無人,不可無變通之道。臺諫呈辭,不過循例,署經亦難等待,金始燁·柳壽垣,使之不拘常格,逐日仕進,何如?傳曰,允。
任舜元啓曰,卽者禮曹郞廳來言,正朝方物物膳,明日本曹堂上,當爲看品封進,而判書柳鳳輝,身病方重,參判·參議,時未差出,他無進參之員云。參判·參議未差之代,令該曹卽爲口傳差出,仍卽牌招,使之擧行,何如?傳曰,允。
吏曹口傳政事,以李師尙爲禮曹參判,朴彙登爲禮曹參議。
又以弘文館言啓曰,本館上番,連日闕直,事體極爲未安,而副校理趙翼命,今日又爲違牌,新除授副應敎李世德,卽爲牌招入直,何如?傳曰,允。
李眞儒啓曰,因弘文館草記,副應敎李世德牌招事,允下,而今已夜深,待明朝出牌之意,敢啓。傳曰,知道。
二十八日未時,上御熙政堂。大臣·備局堂上請對入侍時,右議政崔錫恒,戶曹判書李台佐,兵曹判書李肇,工曹判書趙泰億,左副承旨兪命凝,假注書南泰慶·尹彙貞,記事官申致雲·尹容。崔錫恒進伏曰,近日日氣極寒,聖候,何如?上曰,無事矣。大妃殿氣候,何如?上曰,安寧矣。中宮殿氣候,何如?上曰,一樣矣。王世弟氣候,亦何如?上曰,平穩矣。又曰,次對,連以堂上之位不齊,不得爲之,當此極寒,來詣請對,極爲未安,而多有緊急稟定事,故不得已請對矣。李台佐曰,進御當歸龍薈丸,旣已完定,故卽請劑進矣。方外諸醫,多以爲此藥,不但無效,亦且有害云,故昨日已以招致方外醫人,商議後更稟之意,有所仰達矣。長陵參奉李公胤,明日當爲入來云,待其入來,反復商議,完定進御當否,似或得宜,故惶恐敢達。崔錫恒所啓,臣於頃日筵中,以當此艱虞溢目之日,收拾人材,爲急先務之意,有所陳達,而未及畢辭矣。蓋雖有抱材之人,若無薦拔之擧,則朝家,何以得知,而隨器調用乎?依前別薦之例,內則時任·原任大臣·六卿·三司長官·曾經備局堂上·曾經將任,外則兩都留守·諸道監司·兵使·統制使,各薦三人,而條目則學行才局及,有智略膽勇可合將任,懸注薦進,恐爲得宜,以此分付,何如?上曰,依爲之。又所啓,頃日藥房入診時,戶曹判書李台佐,以三南·兩西,分送御史,廉問畢後,兼察監賑之意,陳達允下矣。臣意則不然,方伯主一道之事,飢民賑救,自是職分內事,而又出御史,使之兼管,則權分而事不專一。況一道則或可擇送,諸道御史,有難一一揀選。且設賑時,各邑守令,多有料理聚穀之事,而若有廉問之擧,則勢將束手閑坐,不能措一事,何暇鳩聚財穀,盡心於賙賑之政乎。御史抄啓後,姑勿徑先發送,待畢賑後,次第分送於三南·兩西,使之察其吏治得失賑政優劣,而歸路兼令點閱軍器,如有抱才之人,亦令隨聞薦進,至於賑政,則嚴飭道臣,使之蕫率守宰,專管設施,則事甚簡要,而易於責效,故敢此仰達。上曰,依爲之。又所啓,淸恩君韓配夏,以勳府堂上,專管錄勳都監之事矣。不幸卒逝,勳府無堂上,都監事,無主管之人,都監堂上二員,令該曹別爲啓下,使之擧行,何如?上曰,依爲之。又所啓,大提學趙泰億,以私書一款,力辭文衡矣。所謂私書中云云之語,今已歸虛,似無必遞之義,而第文衡之任,乃是詞垣極選,而陳疏違牌,至於待命自劃,强令行公,有乖禮使之道。今姑改差,後日復除,亦無所妨,故敢此仰達。李台佐曰,金一鏡,當初私書,非有深意,而只憑風傳,偶然發說,此由於不能沈着之致,而至於嗾鄭之說,元非實語云。泰億文衡之任,雖無可遞之義,而大臣所達如此,姑爲許遞,似或得宜矣,上曰,依爲之。崔錫恒所啓,臣於待罪郊外時,適與領府事臣金宇杭所住處,相距不遠,故詳聞其形勢,則所居亭舍,高絶多寒,不合於老人居處,而前日雖蒙別諭之敎,臺疏尙未下批,又無開釋之敎,故不敢承命入城云。其在優待老病大臣之道,似當有別樣敦召之擧,令政院別爲下諭,措辭開釋,使之入城,隨便調病,恐爲合宜,故敢此仰達。上曰,依爲之。又所啓,國舅本無贈職之規矣,曾在先朝,有靑恩府院君,特贈議政之命,繼以有驪陽府院君,贈議政之敎,蓋光城則以勳封,已贈議政故也。此事已成近例,慶恩府院君,似當一體贈議政,故敢此仰達。上曰,依爲之。又所啓,先王渭陽,只有前判書金錫衍一人,而以老病,遞將任之後,西樞之職,亦不能肅謝,未得受祿,錫衍居官廉潔,家甚窮乏云。令該曹逐朔周給,兼賜藥物,似合於聖上敦親之義,故敢此仰達。上曰,依爲之。又所啓,靈原府夫人,一自喪患以來,家事旁落,無以依賴云。命給月廩,以周其急,恐爲得宜,故敢達。上曰,依爲之。又所啓,通政中,在京無故人絶少,前頭勅行時,御前通事,亦無以差下云。違牌坐罷人員,令該曹抄啓敍用,何如?上曰,依爲之。又所啓,長陵參奉李公胤,以曉解醫理,得參於議藥之列,而方爲陵官,時在任所,御藥議定之際,有難等待,未免遲滯,京官換差事,分付該曹,何如?上曰,依爲之。又所啓,身帶將任之人,不得兼摠管,古制則然。金錫衍·李基夏,曾以將任,除摠管之後,皆已辭遞云。領敦寧,亦已御將兼摠管,事多妨礙,依前以行之例,許遞摠管之任,何如?上曰,依爲之。李台佐所啓,地部經費匱乏之中,勅使狎到,凡百需用,尤無以成樣。前以有料布衙門財穀,就議於大臣,量其多少貸用事,曾已定奪矣。聞禁衛營一年應上下除出之外,錢文數三萬兩,木千餘同,爲剩餘云。御營廳錢布,視禁營,亦甚有裕云。禁衛·御營兩軍門各錢二萬兩,木二百同貸來,以補經費需用,何如?李肇曰,李台佐,以軍門錢布貸用事,有所陳達,臣方見帶軍門,故亦有所達矣。禁營錢布,自是待變之具,則錢數萬兩,木千餘同,其數不可謂多矣。月下有數,常患不足,且錢貨,無應捧之規,山郡作木,雖使錢布參半,而此亦無多。見今本營錢布留在者,極爲零星,應下之外,設有錢數三萬兩·布千餘同,若値有事,則一時用盡矣。軍門之需,與他司有異,其所預儲,實爲緩急之需,傾藏出貸,豈不重難?臣於在外相議時,已言其不可許之意矣。地部儲蓄之見竭,臣非不知,而然猶有封不動銀八萬兩,旣曰封不動,則雖難輕用,當此荐歲飢荒,經用不敷,客使狎到,策應浩繁之時,豈無推移取用之道乎?取用之後,從容料理,以充其數,事實便順,若使地部,無可着手處,則雖軍門待變之需,猶可取用,而軍門,亦豈敢防塞不許乎?今則地部,尙有容手之地,待變之需,決不可許貸矣。台佐曰,李肇之言,誤矣。地部,卽國家財用之本,設有封不動銀,此如閭閻人家産根柢,豈可輕易遷動乎?當此經費匱竭之時,軍門有裕,則戶曹取用,設有緩急,而軍門乏儲,則取用於戶曹,固不害於交濟國事之道。御營大將魚有龜,聞戶曹封不動銀貨數爻之不敷,以爲國儲之哀痛如此,禁營若見貸,則御營亦當許之云。禁營所儲,旣是一年應下之外,而明年,又有新捧,此則在軍門,姑非緊急需用之資也。卽今地部磨鍊應下之貢物,而以錢布之不足,不能一一上下,豈不寒心乎?軍門應下之外,若果許貸數萬兩錢二百餘同木,則稍待數年,地部亦當還報,下詢大臣而處之,何如?錫恒曰,李台佐,職任地部,儲蓄罄竭,勅行連續,前頭責應,無以措手,請貸軍需,此出於萬不得已。李肇職在本兵,以許貸軍需,爲重難,其言亦不非矣。第兩臣所執,同是國事,惟當量其緩急,有無相資,以爲共濟之圖,而如是牢塞,未知其可也。小臣曾忝本兵之任,亦知軍需之緩急矣。如米布,則軍門多有需用之處,固難遷動,如錢貨,則別無需用之處,一二萬兩許貸,恐無所妨,至於戶曹封不動銀貨出用之言,恐是不思而發也。戶曹專管國家帑藏,八萬兩之銀,豈曰優足而輕易費用乎?一勅之行,所費將至二萬兩,幾何而用盡乎?臣意禁營錢貨一萬五千兩,御營錢貨二萬兩,卽爲許貸,戶曹徐爲推移,準數還報,則似爲兩便矣。上曰,依爲之。肇曰,軍門待變之需,移送經費,終爲重難,而然大臣之言,又如此,臣不敢爭執於上前,出外更當相議處之矣。李台佐所啓,昨日府啓,請許尤甚之次邑,明春租稅減半,或減三分之一,而卽賜允兪矣。今年年事,雖甚大歉,朝家之前後給災,名色旣多,至於木花豆田,亦許給災,尤甚之次等邑身役之蠲減,舊糴之停捧,莫非出於別爲軫恤之意,而明春收租,卽是盡除災頉,從實結出米者,則非如不論災實,勒徵常賦之比也。給民田租,爲聖世之令典,而若使國儲稍裕,經用可繼,則廟堂諸臣,亦豈至於全昧益下之義,徒爲恤費之論哉?顧今國計之哀痛,已至於朝不謀夕之域,惠廳地部,擧皆枵然,軍兵放料,貢物上下,將不能繼用於新捧之前,田結旣縮,歲入隨減,來歲經費,尤無支過之勢,格外減稅,有難輕議,問于大臣處之,何如?錫恒曰,昨見擧條,因憲府啓辭,以諸道列邑尤甚之次邑田稅,或減半或減三分之一,陳啓允下矣。固知憲臣之意,出於輕徭薄賦,以紓民力,非不好矣。第卽今國儲蕩竭,百官頒祿,軍兵放料,亦無繼給之路云,今若又減惟正之供,則地部經費,將何以辦出乎?禮曰,國無三年之蓄,國不爲國。蓋古者,國有餘儲,若値凶歲,則或全減·或半減,實無所難。若我國,則常年稅入,僅備一年之用,若逢災年,則田結大縮,亦不得新舊相繼。又於此際,蠲些少稅入,則其何以爲國乎?臺啓允下之後,如是陳達,極涉未安,而若不變通,則地部經用,萬無措手之路,格外減稅,有難輕議云者,誠如戶判之言矣。上曰,依爲之。崔錫恒所啓,伏見今番赴燕使臣聯名啓辭,則以各衙門所儲銀貨分定劃給事,令廟堂稟處之意,陳啓允下矣。從前使行時許貸銀貨,雖未知始於何時,而逐年分定,已成近例。今番使行,所當依例許貸,而戶·兵曹,與各衙門銀貸,皆已罄竭,冬至兼謝恩使之行,二萬兩,亦無以充數,以關西監·兵營所在銀貨,苟充給送。今番則實無餘力可及此數,而此行,異於節使,旣無萊貨,又無私商聚斂,所用未易,措手不可無顧見之道。似聞訓局,頗有元銀云,此旣非行用之銀,貸下改色,似無所難,限七千兩,使之許貸,此外三千兩,戶曹與兩軍門,分定許貸,似爲得宜,以此分付,何如?以上竝出擧條上曰,依爲之。李台佐曰,使行時許貸銀貨,不知始於何時,而此誠爲難繼之道矣。以戶曹言之,二萬兩許貸,今至累年,而一入譯輩之手,多不還償,江都銀五萬兩,亦以使行時許貸,未捧之故,年年耗縮,卽今見在者,只五千兩而已。逐歲有使行,每行所貸,小不下數萬兩,而有貸無償,何能繼給?前頭則使行時公貨許貸事,一切防塞,似宜矣。錫恒曰,如戶兵曹·司僕寺·守禦廳等各衙門,曾以三四萬兩,見貸於使行,若果計殖還償,則見貸何難,而使還之後,多不準納,或僅捧其半,或僅捧三分之一,一年二年,便成積逋。雖以禁營言之,未收之數,多至二萬餘兩。年年使行連續,前頭謝恩陳賀等使,亦當相次發去,而每以萬兩許貸,則各衙門,何能支當?此後則似當有變通防塞之道矣。臣嘗待罪關西,泉流庫銀本數三十餘萬兩,而年久之後,漸至減縮,而使行之見貸未償者,居多。臣之遞還時,重記所載,只七萬兩,今則又減爲三萬兩云,使行貸銀,誠爲巨弊矣。台佐曰,有財然後,緩急可需,而米穀則今雖有匱乏之患,若値屢豐,自可裕足,至於銀貨,非處處生出之物,以有盡之物,須無窮之用,安得不匱竭?本曹流來封不動銀,只有八萬兩。此若守而不用,設有緩急,可以推移,而近來日本銀貨,絶而不來,每値使行,輒以萬兩見貸,若至十年,則其數將至十萬兩,而一入譯輩,多不還償,此豈可繼之道乎?今後則貸銀一事,一切防塞,本曹可以支過矣。錫恒曰,自倭銀斷絶之後,我國更無銀貨出處,成川·端川等地,雖曰産銀,一年所收,其數無多。以此補用經費,固已爲難,而年年使行時見貸,所失又如此不貲,此實難繼之端,此後則宜有變通之道矣。趙泰億曰,目今荐歲飢荒,國儲蕩竭,有司之臣,宜以經費爲恤,有此陳達,而臣之所憂,有異於此。臣方待罪經筵矣,殿下嗣服之後,諒闇哀疚,不暇留心於經籍,而且玉候,連在未寧中,以此經筵法講,停廢有年矣。顧今時事之艱虞如此,正宜奮發圖理,而人主一心,萬化之源,治國之要,豈有外於學問者乎?此雖老生常談,人君之所當留念者也。在昔我列聖及我先大王,咸以法講爲重,日御經筵,親近儒臣,此其效,豈少也哉?春間臣之待罪大成也,上疏論法講之不可久廢,而自上有留意之敎,今過一年,一向停廢,群情抑鬱,何可盡達?今則召對時時爲之,此固好矣。然經筵法講,廢之已久,數年來開講,只數三遭矣。大凡召對經筵,輕重有間,不可以時行召對,而全廢經筵矣。聖上,若於萬幾酬應之暇,頻開經筵,留心典籍,則所益必大矣。夫學問之道,無他,只是收拾身心而已。古人以學問,爲治病之要,殿下若能收拾身心,終始典念,則亦將有益於節宣調養之方矣。今戶兵判,俱見帶經筵,亦嘗以法講之久廢爲憂,卽今開春不遠,日煦漸長,開講正其時矣。苟能引接儒臣,頻御經筵,或行晝講,或賜夜對,相與討論文籍,講咨治道,則其效可勝言哉?旣有區區所懷,惶恐敢達矣。李台佐曰,趙泰億之言,實出於切至之忠矣。臣則方在有司之任,凡於經費,策應無暇,惟此經筵勸講之事,則未有以一言仰勉,臣之負職責多矣。頃歲殿下在春宮時,臣亦忝居講官,累侍書筵,其時殿下未嘗一日少懈,頻開法講,間行召對,勤學之盛意,孰不欽仰?近因萬幾無暇,法講之廢已久,玉堂之職,徒縻虛名,其在瞻聆,孰不缺然?臣等每與諸僚相會,輒以此爲憂矣。近來聖候,連在靜攝之中,今雖未遑開講,差待春和日煦之後,依趙泰億所達,數御經筵,討論文籍,似或得宜矣。上曰,當留意焉。崔錫恒曰,臣亦見帶領事矣,常參·經筵·朝講·夕講·召對·夜對,皆是祖宗朝故事,而其後漸至停廢,今則經筵法講,亦且不行,群情之抑鬱,槪可想矣。晝講則有講官焉,有知事焉,有特進官焉,至於武臣,亦許同參於其講咨討論之際,緣文生義,如生民利病治亂興亡,無不講究,其於收拾身心之道,大有所益。卽今方當隆冬,雖難開講,差待開春日長之後,引接儒臣,數數開講,恐不可已也。上曰,當留意焉。李肇曰,大臣重臣,繼有所達,而自上皆有留意之敎,臣有何言?臣亦見帶同知經筵,每以虛帶職名爲悶鬱,今此諸臣所達,開納如此,極爲幸矣。兪命凝曰,君德成就,專責講官,大臣諸臣所達,誠是矣。李肇曰,小臣,惶恐敢有所達。臣於先王朝,亦嘗入侍,正卿以上榻前辭職者,有之矣。臣之情勢,豈有一分冒當此職之理乎?在東銓時,重遭臺劾,未及勘罪,旋移此職,以難安情勢言之,東西銓奚擇?其時適値擧動迫近,軍務緊急,不得已應命,旣經都政之後,卽當遞免,而又有上變人。當初則不知事之虛實,而臣方見帶金吾之任,故不得不出,而參鞫其日,又有北報,至老病大臣,亦且輿疾請對,臣亦何敢引入?今則客使絡繹,朝家多事,又不得不黽勉行公,而其於廉隅,則掃地無餘矣。西銓長席,何等重任,其可不顧廉隅,因仍盤礴,以至於此乎?自上若許遞本職,則分義可以粗安,而其他職事之可爲者,臣何敢爲辭乎?崔錫恒曰,故例,一品以上,於榻前辭職,而二品則有所不敢,李肇之榻前辭職,極涉猥越矣。李肇向日所遭臺劾,雖曰非常,而自上特爲移授本兵,豈可以一時臺言,永爲自廢乎?本兵之職,其任儘重,臣於先朝,亦嘗屢叨此職,而每當除命,未嘗不惶懼汗出,常欲力辭求解,而不可得,則亦黽勉應命矣。任使之道,東西銓,最難其人,況今時事艱虞,事變之作,不知在於何時,此時將兵之任,其可輕遞乎?臣以爲李肇兵判之任,決不可許遞也。上曰,唯。錫恒又曰,李肇榻前辭職,終涉猥越,推考,似宜矣。李肇雖有情勢之難安,臣於向日,亦嘗重遭臺劾,迸伏郊外,每念國事多艱,至尊獨憂,臣亦何敢自安乎?其後聖旨累次開釋,至遣承旨敦諭,臣於此,惶霣怵惕,不得不出而應命矣。如此之時,豈敢計量區區私義乎?兪命凝曰,榻前辭職,一品之外,例不得爲之,而李肇,乃以辭職之意,有所陳達,其在事體,殊極未安,推考警責,何如?上曰,依爲之。諸臣,以次退出。
上在昌德宮。停常參·經筵。
大妃殿·中宮殿,藥房問安。答曰,知道。
藥房提調李台佐,副提調李世最啓曰,日來寒沍彌甚,伏未審此時聖體,若何?大妃殿氣候,亦復何如?明日是入診日次,而與正朝陳賀相値,今日臣等,率諸醫入侍,詳察聖候,宜當。區區憂慮,敢來問安,竝此仰稟。答曰,知道,無事。慈殿氣候一樣矣,勿爲入診。
藥房再啓曰,再昨以當歸龍薈丸進御當否,待長陵參奉李公胤上來,竝爲入診後議定事,啓稟矣。李公胤今方入來,朝者本院批答,雖有勿爲入診之敎,而御藥議定,一時爲急,臣等率李公胤·任瑞鳳及諸醫入侍,詳察聖候後,議定當進之藥,有不可已,卽爲入診之意,敢啓。傳曰,知道。
藥房三啓曰,臣等入診退出後,與長陵參奉李公胤,儒醫任瑞鳳及諸御醫,反覆商確,則各執所見,始雖携貳,終以防風通聖散歸一。蓋此藥,淸解濕熱,最宜於卽今聖候,而湯劑苦口,有難連進十貼,合爲一劑,加黃連酒炒五錢,作丸劑進,宜當云,此藥一劑劑入之意,敢啓。傳曰,知道。
兪命凝啓曰,備邊司郞廳來言,今日賓廳坐起日次,而別無稟定之事,不得來會云矣,敢啓。傳曰,知道。
任舜元啓曰,吏曹郞廳來言,臺諫有闕,政事何以爲之?取稟。傳曰,明日爲之。
鄭楷啓曰,卽者禁府都事來言,今日當爲鞫坐,而大臣病患,一樣無減,不得開坐云矣,敢啓。傳曰,知道。
以弘文館副校理趙翼命牌不進罷職傳旨,傳于朴熙晉曰,推考傳旨捧入。
又以輔德金始㷜牌不進罷職傳旨,傳曰,推考傳旨捧入。
任舜元,以吏曹言啓曰,今此春享大祭亞獻官,當以正二品塡差,而當品中,無故可差之人甚少,不得已以從二品,通融塡差以入之意,敢啓。傳曰,知道。
又啓曰,卽者各司十二月朔坐不坐單子,來呈本院,考見開坐日數,則其中漢城府三堂上,俱以病懸頉,一朔之內,開坐只是二日,以詞訟公務之積滯,委屬可慮,不可無警責之道。判尹尹就商,左尹金重器,右尹李禎,竝推考,何如?傳曰,允。
掌令李太元啓曰,臣與掌令徐宗廈,新結姻親,婚家相避,自有法例,何可一日仍冒於臺次乎?請命遞斥臣職。答曰,依啓。
正言金重熙啓曰,臣於日昨,以麻田縣監朴守義削去仕版事,發啓蒙允,而麻田郡之今降爲縣,偶未覺察,乃於啓辭中,依前號書以郡守。莫重奏御文字,有此錯誤之失,其在臺體,宜卽自列,而賤疾適苦,今始來避,所失尤大。請命遞斥臣職。答曰,勿辭。
鄭楷啓曰,正言金重熙,再啓煩瀆,退待物論矣。傳曰,知道。
掌令徐宗廈啓曰,臣於日昨,以蠲稅事,有所論啓。臣亦非不念國儲之罄竭,而臣新從下土,目擊民事之孔慘,冀紓一分倒懸之急,敢陳淺見,幸蒙兪音。伏聞昨日筵中,大臣及度支之長,爲恤經費,合辭防啓云。前席語秘,雖未得其詳,而殿下旣因臣啓,卽許蠲稅,旋以筵奏,只寢成命,處分顚倒,已不能無憾於天地之大,而臣之言議,上不能有槪於聖心,下不能見信於廟堂,臣身之不足有無於臺職,卽此可見,其何敢靦然仍冒乎?請命遞斥臣職。答曰,勿辭。
朴熙晉啓曰,掌令徐宗廈,再啓煩瀆,退待物論矣。傳曰,知道。
大妃殿·大殿·中宮殿·世弟宮·嬪宮,政院·玉堂,過歲單子問安。答曰,知道。大妃殿·大殿·中宮殿,二品以上·六曹,過歲單子問安。答曰,知道。大妃殿·中宮殿,藥房,過歲問安。答曰,知道。
朴熙晉啓曰,軍器寺官員來言,今日年終,放炮爲之之意,敢啓。傳曰,知道。
康熙六十一年壬寅十二月二十九日未時,上御熙政堂。藥房入診入侍時,提調李台佐,副提調李世最,假注書權扶,記事官李世柱,記事官尹容,醫官李時聖·權聖徵·許坫·方震夔·玄悌綱·李震成·權聖揆·許信·崔周慶·鄭爾柱,儒醫李公胤·任瑞鳳。提調李台佐進伏曰,當歸龍薈丸進御當否,與李公胤·任瑞鳳等,爛熳相議,則皆以爲當更診察脈度,瞻望玉色而後,各以所見,議定當進之藥云。使之次第入診,何如?上曰,唯。又曰,嚴威至重之地,醫官輒不能瞻望玉色,今則使之詳察玉色,宜矣。又曰,日氣寒冷,使之闔門,何如?上曰,唯。宦者起而闔門,李時聖診曰,左右脈候沈數,而卽今玉色,帶紅氣,似上升矣。權聖徵診曰,左脈三部本沈,而數氣存焉,右邊關脈,沈中尤數,玉色則兩頰帶紅中,左頰尤紅矣。許坫診曰,脈候右邊數氣,不至大段,而左邊寸關脈,似數矣。方震夔診曰,右邊關脈帶數而左寸脈尤數,玉色則略有紅暈之氣矣。玄悌綱診曰,左右三部脈,俱未免沈數,而未知有力氣玉色,方紅潤矣。李震成診曰,左右三部脈俱帶數氣,而未覺有力氣,玉色則略有紅暈之氣矣。權聖揆診曰,左右脈候,不如前日之沈,而數氣則一樣,玉色,此時似紅暈矣。許信診曰,左脈之數,不如右脈,而玉色則帶紅矣。崔周慶診曰,左右脈三部帶數,而度數少緩,玉色則帶紅矣。鄭爾柱診曰,左右三部脈俱數,中關脈活,而尺脈尤數,玉色則紅暈矣。李公胤進,則李台佐曰,此乃長陵參奉李公胤也。公胤診曰,臣在閭閻,未嘗診人之脈,故素不知脈,而大抵似濕脈矣。任瑞鳳進,則李台佐曰,此乃儒醫任瑞鳳也。瑞鳳診曰,脈候中尺脈弱矣,尺中陽氣所發,此乃眞陽不足之致,而玉色則略有紅氣矣。李台佐曰,諸醫皆以爲脈度帶數云,聖候似未盡如常,然則有引飮之事乎?上曰,引飮,不至大段矣。又曰,小便頻數乎?上曰,如常矣。又曰,小便如常,則當此夜長之時,就寢後亦有放溺之時乎?上曰,就寢後亦或有放溺之時矣。又曰,議藥之道,在於診脈與觀其便色而已,大便則泥滑乎?乾燥乎?上曰,潤滑矣。又曰,一日之內,幾許登廁乎?上曰,一日之內,一再登廁矣。又曰,大便之滑,何如?上曰,滑亦不至大段矣。又曰水剌幾許進御乎?上曰,僅食數合矣。又曰,水剌二合,雖以閭閻人言之,尙可謂之小矣。水剌如是略少,則間有雜水剌進御之時乎?上曰,間或有之矣。又曰,有虛乏之時乎?上曰,或有虛乏之時矣。又曰,居提調之任者,不知醫理,故自古內局議藥,多從首醫之言,先王朝故相臣金錫胄,以曉解醫理,名于世,及入內局,則亦從首醫之言,而不能有所岐貳,此由於莫重進御之藥,固不可排其衆議,信其獨見故也。卽今當歸龍薈丸議定之際,十六七人,皆曰可用,而儒醫任瑞鳳及御醫許坫若而人,皆曰不可用,一可一否,莫適所從矣。大凡堂上之人,能辨堂下之人,而臣於醫理,素所昧昧,若何以審其當否,而或取或捨耶?待罪保護之地,而莫重進御之藥,尙未完定,不敢□□□,任·李兩醫,俱非凡醫,權聖徵,亦自交河□□□,入侍議藥之際,提調俱當備員,而趙泰耉,初欲入來,再三起動,而病勢無減,終未免中止,以有臣如此,生不如死之意,通于臣等矣。臣等當退與諸醫,稟定當進之藥,而臣等全無所見,以是惶悶矣。又曰,牛黃與竹瀝,自前有夜間進御之事,而近來亦嘗進御乎?上曰,有之。又曰,牛黃好品,誠爲難得,故向者,分付泮人,新得一部,乾淨以入之意,敢啓。上曰,唯。諸臣,以次退出。
